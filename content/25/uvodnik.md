---
Title: "Úvodník"
Authors: redakce
Tags: úvodník
Color: gray
Summary: Úvodní slovo
---
Bratři a sestry,

nalaďte si televizi, co vidíte? Revoluci. Podívejte se do novin, co vidíte? Revoluci. Vyhlédněte z okna, co vidíte? Revoluci zatím ještě ne, ale ani to nepotrvá dlouho. Revoluce zkrátka otřásá světem, a tak jsme se i my v Drakkaru rozhodli, že půjdeme s dobou. Vítejte tedy u dalšího, v pořadí už pětadvacátého a tentokrát pěkně revolučního čísla.

Plánovali jste někdy uspořádat vlastní revoluci, povstat proti zkorumpovaným režimům se zbraní v ruce? Víme, že ano, a proto vám přinášíme podrobný návod, jak na to. Z právních důvodů je psán tak, aby vyzníval jako herní pomůcka, ale věříme, že jej budete moci snadno zkonvertovat do reálného života. Hned v následujícím článku se pak věnujeme okrajovějšímu, přesto však důležitému tématu: poslední dobou se mezi hráči RPG rozmáhá trend „vracet se k začátkům“, zahodit všechny vyprávěcí serepetičky a zase jednou prolézat jeskyně. Někteří rádoby znalci tento trend pojmenovali „renesancí“, je přitom nad slunce jasné, že jde o „kontrarevoluci“, a proto jsme pověřili jednoho ze svých reportérů, aby vás zpravil o podrobnostech.

Drakkar tedy ode dneška drží krok s dobou a věnuje se aktuálním tématům – to je však jen první z řady revolučních změn, které jsme provedli. Tou druhou podstatnou změnou je, že Drakkar odteď bude vycházet včas. První den nového měsíce.

Už jste si možná všimli, že za
tímto číslem stojí jiný redakční tým
než ten, který vám Drakkar přinášel
dosud. Nehledejte za tím spiknutí, je
to výsledek prosté sázky. Opakovaně
jsme si u redakce stěžovali, že časopis
vydává pozdě, jen abychom byli
odpálkováni slovy: „Není to sranda,
dělat zadarmo, zkuste si to sami.“
Slovo dalo slovo a my jsme se vsadili,
že tento měsíc zkusíme vydat konkurenční
číslo, ať se uvidí, kdo je dochvilnější
a kdo kvalitnější. Ergo toto
revoluční číslo s revolucionářskou redakcí
nových, neokoukaných autorů.

Na starém Drakkaru nám rovněž
vadila jeho RPGfórum-centričnost
a chronické ignorování veškeré
zpětné vazby. Náš Drakkar je proto
mnohem otevřenější. Přestože většina
z nás se na RPG fóru pohybuje,
a má maličkost je dokonce jedním ze
zakládajících členů, vždy jsme spíš
jen pozorovali z ústraní. Dnes konečně
vystupujeme ze stínů, abych
zpřetrhali okovy staré, zpráchnivělé
tyranie indie-teoreticko-teroristické
kliky pseudoznalců.

Během přípravy tohoto čísla
jsme pročetli všechny diskuze ke
Drakkaru na všech serverech, bez
diskriminace, sestavili si seznam
veškeré konstruktivní kritiky a pak
zakomponovali vaše připomínky.

Všechny najednou.

Doufáme, že se vám Drakkar
s upraveným designem a v novém
formátu (A4 na šířku, pro snadné
tisknutí) bude líbit. Máte-li nějaké
připomínky, pište je prozatím na adresu
staré redakce, jsme domluveni,
že nám je přepošlou.

Až za několik dní vyjde „klasický“
Drakkar od zpráchnivělých
veteránů, věříme, že v hlasování
o směřování časopisu do budoucna
podpoříte naši vizi.

Viva La Revolución!
<div class="signature">
Za revoluční Drakkar,
El Comandante
</div>
