---
Title: "Úvodník"
Authors: redakce
Tags: úvodník
Color: gray
Summary: Úvodní slovo
Fulltext: yes
---
Vážení čtenáři!

Jak se již nejspíš stalo zvykem, objeví-li se v Drakkaru výraznější změna, dostane se při psaní úvodníku řada na – poměrně příslovečně – řadového redaktora. Může to snad působit jako paradox, ale právě tento paradox by vám měl umožnit oddechnutí, že stále čtete ten samý časopis, udržuje jakousi kontinuitu se staršími čísly.

Věřím, že vám nemusím dlouze popisovat, jaká že změna se to udála – nové rozvržení vás zřejmě praštilo do očí, jen co vám padl zrak na obálku, a změnu designu jste jistě zaznamenali krátce poté. Přesto tuto podobu nepovažujeme za konečnou. Rozhodli jsme se však raději uskutečnit změnu částečnou, než odkládat ji na neurčito, protože jen tak zaručíme Drakkaru vývoj. A aby to byl vývoj k lepšímu, nemůžeme na to být sami – máte-li tedy k formátu, rozvržení či tváři tohoto časopisu výhrady, nebojte se vyjádřit v diskusním fóru, na něž odkazujeme níže.

Tématem tohoto čísla Drakkaru, dohromady už čtrnáctého, jsou „Draci a jeskyně“. Hráčům RPG jistě nemusíme vysvětlovat, k čemu se tato slova vážou – mnohým se jistě vybaví hra Dračí doupě, jiným třeba Dungeons &amp; Dragons, ale všichni, věřím, si spíše než prince Bajaju či udatného Hloupého Honzu vybaví hrdiny příběhů ve fantasy žánru a prostředí: elfy a trpaslíky, mágy a čaroděje, udatné válečníky i podlé zloděje a mnohé další. Ano, takto klasicky jsme se rozhodli pojmout toto číslo Drakkaru!

A jak to dopadlo? Přišly první slunné dny, konec semestru a zkouškové, nečekané pracovní povinnosti i jen obyčejná jarní únava, a plánované číslo slibující záplavu zajímavých článků či představení settingů (tj. herních prostředí) pro D&amp;D, se scvrklo na pouhý svůj zlomek. Je to jistě zlomek poměrně velký a stále reprezentativní – a autorům, kteří k tomu přispěli, za to patří náš dík – ale má-li Drakkar každý druhý měsíc naplnit očekávání, bude potřeba víc: Vás!

Drakkar je otevřený projekt, to znamená, že si články většinou nepíšeme sami, ale snažíme se oslovovat autory, o kterých předpokládáme, že mají k tématu, které pro dané číslo vybereme, co říci. Je ovšem samozřejmé, že nevíme o všech, kteří by měli čím obohatit ostatní, a je dokonce pravděpodobné, že mezi nimi jste právě vy. My pak budeme rádi za každý příspěvek, ať už ve formě článku nebo recenze, případně krátké zprávy či povídky. (Ostatně, všimli jste si, že v tomto čísle není ani jedna povídka? Zapšklí misomusové si teď jistě mnou dlaně, přece nedopustíte, aby mohli stejně činit znovu za dva měsíce!)

O tématu následujícího čísla se můžete dozvědět v <a href="http://rpgforum.cz/forum/viewtopic.php?f=204&amp;t=7027">Drakkaří sekci na RPGfóru</a>.

Vždy najděte téma s nejvyšším pořadovým číslem v názvu a v jeho záhlaví by mělo svítit slovo či sousloví, okolo nějž se bude točit alespoň část článků následujícího čísla, tak jako v tomto se jich několik, včetně dvou příloh, týká „draků a jeskyní“. V takovém tématu pak můžete nabídnout svůj příspěvek; případně se s námi můžete domluvit <a href="mailto:drakkarlod@centrum.cz">přes elektronickou poštu</a>.

Tak na co ještě čekáte? Čekáme na vás! Stejně jako následující obsah tohoto čísla…
