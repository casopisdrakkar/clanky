---
Title: "The Living Dead: predstavenie komiksovej série"
Authors: Ján „Crowen“ Rosa
Tags: atmosféra, horor, nemrtví, zombie, Living Dead, komiks
Color: gray
---
> Koľko je takých hodín počas dňa, z ktorých polovicu nestráviš pozeraním televízie?
> 
> Kedy naposledy niekto z nás NAOZAJ pracoval na dosiahnutí toho, čo naozaj chcel?
> 
> Koľko času uplynulo od chvíle, keď niekto z nás naozaj POTREBOVAL niečo, čo CHCEL?
> 
> Svet, ktorý sme poznali, už neexistuje.
> 
> Svet boja o život a zodpovednosti nahradil svet obchodu a zbytočných nevyhnutností.
> 
> Epidémia apokalyptických rozmerov zmietla planétu a spôsobila, že mŕtvi vstali z hrobov a kŕmia sa živými.
> 
> V priebehu niekoľkých mesiacov sa spoločnosť rozpadla, neexistuje vláda, nie sú obchody s potravinami, poštu nikto nedoručuje, nie je káblová televízia.
> 
> Vo svete, ktorému vládnu mŕtvi, sme donútení konečne začať žiť.

Tieto slová sú vytlačené na zadnej strane každého dielu The Walking Dead a sú
krásnym zhrnutím filozofie a témy celej komixovej série. Robert Kirkman a Tony Moore
(ktorého na poste ilustrátora nahradil Charlie Adlard od čísla 7, teda od druhého
paperbacku) stvorili zaujímavý a krutý svet ovládaný zombie. Kirkman nechcel napísať
len uzatvorený príbeh s pevným koncom, ale príbeh, v ktorom dlhodobo sleduje hrdinov,
ich problémy, radosti, prehry a víťazstvá v každodennom boji o prežitie. Séria má
momentálne takmer 60 dielov, ktoré sa dajú kúpiť ako paperbacky vždy po šesť častí v
jednej knižke (momentálne je ich deväť, desiata sa
pripravuje na august), alebo ako knihy s pevnou väzbou,
ktoré zatiaľ vyšli štyri. Každý diel má farebnú
obálku, avšak interiér je čiernobiely. Kresba je detailná
a veľmi kvalitná, dialógy sú výstižné, dobre napísané
a prehľadné. Občas mi vadilo, že ženské
postavy sú si dosť podobné a nevedel som sa rýchlo
zorientovať, kto je kto.

Nik nevie, čo spôsobilo epidémiu, aký má rozsah
a ako dlho potrvá. Hlavným hrdinom je policajt Rick
Grimes z Cynthiany v Kentucky, jeho rodina a skupina
ľudí, ktorí hľadajú miesto, kde by sa mohli usadiť,
a začať nový život. Rick sa v prvom diely
prebudí v nemocnici po dlhšej dobe, ktorú strávil
v bezvedomí po prestrelke s väzňom, ktorý ušiel
z neďalekej väznice. V príbehu sa objavuje pomerne
veľa postáv, niektoré sú prítomné stále, niektoré sa
iba mihnú a väčšinou opúšťajú príbeh mŕtve. The Walking Dead nie je o boji proti zombie,
Kirkmanovi slúži zombie apokalypsa ako pozadie pre príbeh a pre skúmanie, ako
sa zachovajú ľudia v situácii, keď sa spoločnosť rozpadne.
Budú si pomáhať? Budú kradnúť? Zabijú cudzieho
človeka kvôli jedlu? Zabijú priateľa kvôli jedlu?
Zabijú priateľa či manžela, lebo ho pohrýzla zombie?
Prijmú medzi seba nových ľudí, ktorých stretnú počas
svojej púte, alebo ktorí zaklopú na bránu ich dočasného
útočišťa? Akceptujú niekoho iného ako
vodcu skupiny? Budú ho vždy poslúchať, alebo sa ho
budú snažiť nahradiť? Budú akceptovať vládu ak ešte
nejaká existuje? Ustanovia vlastné pravidlá fungovania
spoločnosti? Ako si zabezpečia prísun potravín
a iných vecí nevyhnutných na prežitie, keď už nikto
nič nevyrába?

Postavy sa učia prežiť v novom svete a musia sa
učiť rýchlo, ináč sa z nich veľmi rýchlo stane potrava
pre večne hladné zombie. Musia sa naučiť bojovať proti zombie aj ľuďom, zaobstarávať
si potravu a veci nevyhnutné pre každodenný život, lieky atď.

Kirkman používa niektoré netypické prvky vo svojej zombie sérii, nákaza sa nešíri
uhryznutím, to len spôsobí smrť človeka. Každý človek sa premení na zombie, bez
ohľadu na príčinu smrti. Jediným možným spôsobom, ako zabiť zombie, je zničiť mozog.
Ak človeku dostatočne rýchlo amputujú pohryzenú končatinu, nepremení sa na
zombie. Teda ak prežije amputáciu, čo je viac menej zázrak vo svete bez elektriny, sterilného
nemocničného prostredia a kompletného chirurgického vybavenia.

Fakt, na ktorý Kirkman stavil a ktorý sa snaží dosiahnuť, a to vytvorenie otvoreného
príbehu, ktorý mapuje osudy skupiny ľudí z dlhodobého hľadiska, mu dáva priestor
na vývoj postáv. Môžeme sledovať, ako sa jednotlivé postavy postupne menia a vyvíjajú.
Po pár dieloch sú to veľmi rozdielni ľudia v porovnaní s prvým výskytom.

Kirkman sa nevyžíva v brutálnych scénach a násilí, aj keď tento prvok sa objavuje
dosť často (zhnité mŕtvoly, odseknuté ruky, mučenie), predsa len The Walking Dead je
hororový príbeh ako vyšitý, asi jeden z najlepších, aké som kedy čítal alebo videl. Postavy,
ktoré Kirkman priviedol k životu, sú bežní ľudia bojujúci o holú existenciu a nie
megalomanskí superhrdinovia zachraňujúci celý svet v bombastickom holywoodskom
štýle. Nikto z nich nie je Rambo, SAS, Delta Force alebo Terminátor, každé stretnutie so
zombie je boj o holý život veľmi často končiaci útekom, namiesto toho aby sa z boja
stalo masové zabíjanie bezduchých zombie. V príbehu je niekoľko postáv, ktoré si zo
zbraňami rozumejú, Rick je bývalý policajt, tajomná černoška Michonne sa oháňa katanou
a osekáva všetko, čo vyčnieva. Ostatní sa veľmi rýchlo naučia strieľať z pušiek
a pištolí a roztĺkať zombie hlavy čímkoľvek, čo je po ruke – sekerou, kladivom atď.

Vždy, keď už sa zdá, že si postavy našli bezpečné miesto, na ktorom by mohli
dlhodobo ostať a pokúsiť sa čo najlepšie žiť, Kirkman ich veľmi rýchlo vyvedie
z omylu. Horda zombie, ktoré sa vynoria spod snehu po oteplení, nájazd cudzích ľudí
a podobné príhody veľmi rýchlo ukážu zraniteľnosť skupiny a nutnosť pohnúť sa ďalej.

The Walking Dead jednoznačne odporúčam, pre fanúšikov zombie žánru je to povinné
čítanie, pre ostatných minimálne nový pohľad na zombie a veľmi pútavý príbeh
ľudí v nezvyčajnej situácii, ktorú nemôžu nijako ovplyvniť, iba sa prispôsobiť a prežiť,
otázka je, čo všetko sú schopné a ochotné pre prežitie urobiť. The Walking Dead vychádzajú
nepretržite už od roku 2003 a dúfam, že ešte dlho budú, pretože Kirkmanovi sa
podarilo stvoriť strhujúci a originálny zombie príbeh. Jedinou nevýhodou môže byť to,
že celá séria je dostupná len v angličtine.

Na záver pár obligátnych odkazov, kde sa dá nájsť viac informácií o celej sérii (a potenciálne
nápady na hru):

*  http://www.imagecomics.com – oficiálna stránka vydavateľstva The Walking Dead
*  http://www.imagecomics.com/iconline.php?title=walking_dead_001&page=cover&resize=now – tu si môžete prečítať celý prvý diel na webe zadarmo
*  http://tonymooreillustration.com/gallery/main.php?g2_itemId=386 – galéria obálok od Tonyho Moorea
*  http://en.wikipedia.org/wiki/The_Walking_Dead - podrobný sprievodca jednotlivými dielmi na Wikipedii, obsahuje aj zoznam vlastností zombie
*  http://www.imagecomics.com/messageboard/viewforum.php?f=2 – oficiálne fórum pre The Walking Dead
*  http://en.wikipedia.org/wiki/Robert_Kirkman
*  http://en.wikipedia.org/wiki/Tony_Moore_(artist)
*  http://en.wikipedia.org/wiki/Charlie_Adlard - autori The Walking Dead