---
Title: "Lovecraftova strašidla"
Authors: Argonantus
Tags: H. P. Lovecraft, horor, inspirace, literární techniky, mýtus Cthulhu
Color: gray
Discussion: http://rpgforum.cz/forum/viewtopic.php?p=225635#p225635
Fulltext: yes
---
Howard Phillips Lovecraft; jméno, které znamenalo v různých dobách velmi různé věci. Zejména v našich krajích. V dobách dřívějších, do roku 1989, neznamenalo vůbec nic; jen největší znalci hororu věděli, že někdo takový vůbec existuje. Možná si někdo vzpomene na úplně nejstarší českou přeloženou povídku _Hrůzný stařec_ ze Zábranova výboru _Lupiči mrtvol_. Je krátká a celkem tuctová; jediný zajímavý detail, že jedna z postav je _„česká obluda“_, zmizel díky opatrnému překladateli. Občas ho nějaký znalec označil za význačného spisovatele hororů. Občas ho někdo další označil jako symbol špatného vkusu a pokleslého brakového psaní. Ale všeobecně se spíš nevědělo, o kom je řeč.

Pak přišla etapa porevoluční, kdy se Lovecraft pomalu prosadil jako základ všeho, co jen trochu souvisí s hororem; nejen, že jsou mistrovy nepočetné povídky donekonečna vydávány a čteny, případně filmovány, ale vlastně kdejaký dnešní spisovatel píše Lovecraftovské příběhy. Řada z nich – jako Ramsay Campbell – se k tomu otevřeně hlásí. Jinde můžeme Lovecrafta vystopovat, jako třeba u série filmů _Alien_. A co se týče RPG, pak velká část hororů, stylu a dokonce i systémů je více či méně ovlivněna Lovecraftem.

Jak k této zásadní proměně názoru došlo? A v čem je vlastně podstata Lovecraftova psaní?

### Ranný Lovecraft  

Již ranné povídky jako _Výpověď Randolpha Cartera_ či _Vyděděnec_ jsou stylem neobyčejně suverénní a úderné, a jen málokde dosáhl mistr podobného efektu. Lze dokonce tvrdit, že už je tu vše, co na něm bývá nejvíce ceněno; popisy krajiny a situace, postupná kumulace ničivé hrůzy, a také neurčitost strašidel. V tomto směru je _Výpověď Randolpha Cartera_ nikdy nepřekonaný vrchol, protože se vlastně nikdy nedozvíme o podzemním světě nic podstatného. Josef Škvorecký kdesi tvrdil, že Lovecraft nikdy nepochopil Poeovu myšlenku nechat pointu otevřenou a nevysvětlenou. Řekl bych, že nemůže být většího omylu; právě tohle je podstata většiny Lovecraftových strašidelností; začal přesně v tom místě, kde Poe skončil; v polární krajině, kde se zjevuje záhadná bělostná postava, a kde kroužící rackové kdovíproč křičí _Tekeli-li Tekeli-li!_

Jiný směr povídek je konvenčnější; pracují s klasickými hororovými tématy 19\. století, zejména s oživlými mrtvolami, ale dotahuje je technicky na samu mez možného. Vzorná ukázka je třeba povídka _V hrobce_ nebo _Chladný vzduch_. Je jasné, že dál se touto cestou vlastně už jít nedá; vše o hřbitovech a nebožtících bylo řečeno již v Lovecraftově věku.

V některých příbězích vládne krásně neurčitá dekadentní nálada; opět tu vystupuje na scénu naznačování. _Hudba Ericha Zanna_ je skoro nepopsatelná.

Lze shrnout, že již v těchto nedoceňovaných letech psal Lovecraft horory, jaké neměly konkurenci, a v něčem nemají dodnes. A přece; pokud by u takových povídek zůstal, obávám se, že by byl jen jedním z mnoha, nikoli velmistrem žánru.

Na perfektně provedené miniatury jako _Vyděděnec_ si možná někdo párkrát vzpomene, ale život mu to rozhodně nezmění. A zejména – nedá se na ně nijak navazovat. Jsou uzavřené, a ničím neinspirují.

### Cthulhu  

Ano, bylo to až _Volání Cthulhu,_ povídka vydaná roku 1928 a napsaná 1926, titulní opus, po němž je celá Lovecraftova mytologie nazývána, která přinesla něco průlomově nového. Vzpomínám si na úžasný dojem, který na mě udělala; a to jsem ji četl na počátku devadesátých let, tedy více než padesát let po jejím vzniku. Byla to snad třetí povídka, kterou jsem od Lovecrafta četl, a dojem z ní byl naprosto odlišný. V čem je Cthulhu tak skvělý? Vždyť ta okultní pavěda, ty pseudocitáty, to přebíhání po celé planetě - to je styl, jaký pamatuje už Verna, a psal takto i Wells, Doyle, lord Dunsany a řada jiných velikánů superhvězdné kategorie.

A přece. Citovaní autoři psali skoro čisté sci-fi, pseudovědu; o něčem, co by _mohlo_ být. Lovecraft píše čistý horor, tedy o něčem, co by vlastně být _nemohlo_ a vědecky to vysvětlit nejde. Výpůjčkou sci-fi techniky ovšem čtenáře mate a jeho jistotu nemožnosti poněkud rozrušuje - i _Cthulhu by mohl být,_ pokud laskavě připustíme, že…

Druhý efekt techniky „vědeckého výzkumu“ je, že nám autor _strašidlo zabalil do mnoha vrstev barevného celofánu, a nechává ho dlouho efektně prosvítat._ Cthulhu je vlastně složenina několika strašidelných povídek, každá z nich má vlastní pointu, každá má náladu a každá je svým způsobem strašidelná; a výsledek je, že se noříte do strašidelna stále strašlivějšího. Snad nikde nebyla hrůza tak velkolepě exponována. A díky této pečlivé přípravě projde závěrečná efektní scéna, kdy námořníky pronásleduje kilometrové monstrum; přiznejme, že taková blbost by jinak nevydržela ani pět vteřin.

Lovecraft tu využil a obzvláště rozvinul svoje staré umění _naznačování_. Podívejme se, jak alchymicky pracuje - je to vskutku _metoda Ztraceného slova._ Vytrvale klade za sebou temné náznaky, nepříjemná adjektiva, pochmurnou náladu - a to se stupňuje. Byl by v tom čert, aby na vás alespoň něco neplatilo. Možná se nebojíte _tmy_ - pak vám ale vadí mořské hlubiny. Nebo ne? Pak tu máme ještě _ohavné, slizké tvary; mrtvolné barvy;_ a _hrozné noční sny;_ a _šílenství_. Ještě nic? Můžeme pokračovat _kulty woodoo, degeneracemi, podivnými sektami, rituálními vraždami._ Například úhlavní tajemná věta - _"v domě v R´lyeh čeká snící mrtvý Cthulhu"_ - kupí několik hrozeb dohromady; už samo čekání čehosi nejasného je archetypální hororový prvek; a fakt, že Cthulhu je zároveň _snící_ a _mrtvý_ považuji za geniální. Vyrobit tak zlověstnou větu dá práci.

Jiný půvabný detail je _odlišná geometrie_ města R´lyeh. I zde se kupí všechna možná záporná adjektiva - město je _hluboko ponořené,_ je z _temných, ohromných a slizkých zelenavých kamenů._ Spojuje všechno podezřelé a nepříjemné, na co lze jen pomyslet. A ta geometrie je vrchol; optické zmatky, kdy je vrchol chvíli konkávní a chvíli konvexní, jsou skvělý detail. Myslím, že by tu mohly být přítomny otřesené pocity z prvních skutečně obřích mrakodrapů, ne náhodou vznikajících právě v této době; i ony jsou _nelidské, matoucí, nepochopitelně veliké;_ a perspektiva se občas chová v New Yorku dost podivně.

Sám Cthulhu, pokud připomíná něco popsatelného (a spíše ne - je také hodně neurčitý), je syntéza všeho hnusu - ohromný, bledý - nazelenalý chobotnico - člověk s planoucíma očima; rozhodně něco, co chcete na moři potkat nejméně ze všeho, a co by mělo zůstat _mrtvé a snící._ Zde je metoda výroby _co nejhorší možné potvory_ nápadně podobná Gigerovu Vetřelci. Mimochodem, Vetřelec vznikl nejprve jako Gigerova ilustrace k Lovecraftovu Necronomiconu….

Metody zde naznačené - ať původní, či zdokonalené - byly v postmoderně znovu oprášeny, a nyní jsou téměř povinné ve všech příbězích, filmech, knihách, co jen existují. Bez rituálních vražd, děsivých snů, šílenství a ohavných slizkých tvarů – nejlépe chobotnicovitých – je dnešní strašidelný příběh skoro nemožný. Zmíněný Vetřelec je Lovecraftův nejen s tím spojením skrze Gigerovu ilustraci; celá idea nepochopitelného kosmického děsu je vlastně stále ten původní Cthulhu. Při čtení Cthulhu jsem si představoval film mnohem lepší, než Vetřelec - dnes by to už možná šlo natočit….

Viděno dneškem je Cthulhu naivní - opět jen vylepšená námořní historka. Technicky tu najdeme i nedokonalé pasáže. Ale málo platno; větší rozměr povídky přináší pocity a efekty, které v těch menších prostě nejsou a nelze jich dosáhnout. Nikde není Lovecraft tak velkolepý, tak strašidelný, tak malebný a neodolatelný, zkrátka svůj, jako v některých vybraných pasážích delších povídek. Rokem 1926 začíná jeho vrcholné období - zhruba do pěti let od této chvíle napíše mistr prakticky vše podstatné.

Metoda byla nalezena. Některé příběhy sice nebývají řazeny do „mýtu Cthulhu“, ale jsou jím zajisté ovlivněny a ve skutečnosti jsou to vlastní sestry. Například Barva z vesmíru, mnohokrát citovaná a uctívaná, která dosahuje ze starších věcí podobné razance. Je zhruba stejně stará a dlouhá, jako Cthulhu. Ta složitá pseudovědecká konstrukce tu chybí - mihne se tu jenom Arkham - a je to spíše odbočka směrem ke sci fi.

### Předchůdci Cthulhu  

Cthulhu nevyskočil jako Athéna v plné zbroji - zřejmě se k němu schylovalo dlouho. Prvá povídka Lovecraftova ve Weird stories se jmenovala _Dagon_ - a znalci vědí, že Dagon je jeden z mocných _Ancient Ones,_ později podřízený samotného _Cthulhu_. Péčí nakladatelství Aurora vyšla i tato povídka. Když si to přečtete, asi budete zklamáni - je to vskutku praembryo všeho dalšího. Povídka má pár stránek, není tam jediné nám později známé jméno, dokonce i ten Dagon je jen v názvu, vlastně to celé za moc nestojí.

A přesto, když si to znalec přečte pozorně, najde tu zárodky lecčeho dalšího - především zase ten _strach z neznáma,_ podivné cizí tvory, zlověstnou krajinu a zlověstné artefakty.

Roku 1920 byla napsána povídka _Nyarlathotep_, což je posel _Ancient Ones._ Skutečně ohlásil celou tu velkolepou mistrovu partu, a dokonce se v několika povídkách ještě vrátil. Nyarlahotep je zmíněn v _Krysách ve zdech,_ a zejména ve slavném literárním souboji Lovecraft - Bloch; ale to bylo už mnohem později. Už v povídce _Rytina_ (1920) byla Providence, rodné město Lovecraftovo, překřtěna na _Arkham_ - a je tomu tak v naprosté většině příběhů, které o ní pojednávají. _Arkham_ a _Nyarlathotep_ jsou prvá dvě mnou zjištěná slova, která se pak vykytují i v dalších příbězích.

Pro znalce poměrně důležitá je i povídka _Bezejmenné město_ z roku 1921\. Coby horor také za moc nestojí - je to vlastně jen krajinomalba, o něco rozsáhlejší a dokonalejší, než prvotní _Dagon_. Byl tu vynalezen šílený arabský středověký autor _Abdul Alhazred._ Roku 1922 v povídce _Ohař_ bylo pak jeho dílo nazváno _Necronomicon_. To je snad nejcitovanější a nejproslulejší rekvizita všech pozdějších Lovecraftových povídek, která svoji slávou přesáhla nejen jeho dílo, ale dokonce i okruh jeho přátel. Již byly zmíněny Gigerovy ilustrace k Necronomiconu. Nejen to; někdy v sedmdesátých letech péčí Lovecraftovských nadšenců Necronomicon skutečně vyšel; a jeho sláva dále roste. Na mnoha zákrutech internetu najdeme plno lidí přesvědčených o tom, že Necronomicon opravdu existoval, a debatuje se o tom, zda není starobabylonského původu.

Tak se pomalu, po jednotlivostech, celý systém vynořoval. Jednou či dvakrát použitá podivnost se jindy objevila znova. Na neexistující _Miskatonickou Universitu_ v neexistujícím _Arkhamu_ se sjížděli neexistující vědci, jako třeba profesor _Wilmarth_, hrdina více příběhů, či naopak z ní odjížděli za podivnostmi, jako _Dagon_, _Cthulhu_ či _Nyarlathotep_.

Proč to všechno? Pokud jsem měl možnost číst _Bezejmenné město,_ šlo skutečně o vědomé vynalézání. Lovecraft pochopil omezenost nekonečných variací mrtvol, zombií a bůhvíčeho. Bylo z nich vytřískáno úplně všechno; variace na toto téma se musely časem vybít.

Lovecraft zkoušel novou náladu, nová strašidla, _velebný strach z neznáma._ Hlavní deviza jeho strašidel, nazvaných novými jmény, a jen neurčitě popisovaných. _Bezejmenné město_ stále ještě nemá skoro žádný děj. A přece jsou tu tajemnosti - vítr, který vane z jeskyně; starý Egypt; divná záře. Toto období je období obrazů; jakmile se obrazy rozhýbaly do filmu, vznikl Cthulhu.

### Následníci Cthulhu  

Po napsání _Volání Cthulhu_ ještě Lovecraft nezavrhl úplně normální horory, ale zjevně jich ubylo.

Nový vynález mu učaroval, a tak vzniklo ještě několik velkých povídek, kde je k vidění mistrova technika v největší slávě.

Patří sem _Stíny nad Innsmouthem_, což je málem pokračování Cthulhu - rybolidé v přístavním městě mají stejně dekadentní atmosféru, a pěkná pointa povídku dotahuje v něčem ještě dál. Četl jsem ji ovšem o dost později, a maličko mne rušilo předčasné prozrazování těch největších překvapení; umění _naznačovat_, tak skvostné v Cthulhu či v Dexteru Wardovi tu občas ustupuje _vysvětlování_. Je tu spousta podobností také s mnoha příběhy následnými. Kapitán Marsh je starší a méně dokonalý bratr pozdějšího Josepha Curwena.

_Hrůza v Dunwichi_ je téměř stejně perfektní prototyp Lovecraftovské dlouhé povídky, jako _Volání Cthulhu._ Řekl bych, že je to také jedna z mistrových nejstrašidelnějších povídek. Názorně to demonstruje teorii, že Lovecraft je tím lepší, čím více má prostoru.

Konečně je třeba zmínit _Šepot ve tmě,_ divukrásnou dlouhou povídku, která je opět plná Welsovských motivů. Tentokrát to není Cthulhu, ale lesní kozlovitý _Shubb Niggurath,_ kdo je hlavním strašidlem; i když je řeč i o _Yogg Sothothovi, Azathothovi, Nyarlathotepovi, Tsathogguovi_ a také o _Velkém Cthulhu._ A také je tu _Arkham, Miskatonická univerzita, Necronomicon;_ mraky citátů, od skutečného Charlese Forta po neskutečný a vymyšlený Arkham Rewiew, zkrátka vše je doslova na vrcholu. Také je to zřejmě povídka o něco pozdější, z r. 1930.

Teprve zde má pan Škvorecký pravdu se svojí teorií, že Lovecraft žertoval a dělal si blázny. Postavy v příběhu užívají různé proslulé citáty; například hlavní hrdina povídky, po té, co doputuje na místo určení, je přivítán větičkou _„Dr. Wilmarth, I presume?“_ v čemž znalci hbitě odhalí proslulé uvítání Dr. Livingstona Stanleyem v africké džungli. Jinde se praví, zdůrazněno strašidelnou kurzívou, že _„byly to stopy živoucích hub z Yuggothu“_, což zase evokuje _„byly to stopy ohromného psa“_, samozřejmě Baskervillského. Kromě toho se tu zjevují mezi strašidelnými podivnostmi i Lovecraftovi kamarádi; například egyptský velekněz _Klarkash-ton_ je Clark Ashton Smith, autor mnoha pěkných povídek Lovecraftova stylu.

Přesto tyhle vtípky dojem z povídky nijak neruší; najdeme tu nádherný popis a pravou lovecraftovskou novoanglickou náladu; a je to hodně strašidelné; zejména, zpětně hodnoceno, s ohledem na to, jaká je to ve skutečnosti okázalá literární ptákovina. Snad nikde není tolik technických nemožností, vypravěčských klišé a jiných neobratností, jako zde. Výsledný dojem je přesto skvělý. Pak, že není Lovecraft génius!

### Odbočka - Případ Charlese Dextera Warda  

V roce 1928, kdy byl Lovecraft na vrcholu své tvorby, musel cítit, že stojí trochu na místě. Schéma neznámých mimozemšťanů, zjevujících se buď ve Staré Anglii, jako _Hrůza v Dunwichi_ a _Barva z vesmíru,_ či někde v dalekých pustinách jako _Bezejmenné město,_ nebo _Volání Cthulhu_, a technika pseudoscifi ho musely trochu zmáhat.

Tak se zkusil vrátit trochu jinam a stranou - k mrtvolám, zombiím a starodávným čarodějům. Od vědy k alchymii, čarodějnictví a okultismu. Vznikl prapodivný kříženec, _Případ Charlese Dextera Warda._ Vznikal ve vrcholném období, ovšem díky jeho rekordní délce - spolu s _Horami šílenství_ - vyšel až 1941, tedy po autorově smrti. Je tu složitá, ba ještě daleko složitější expozice prvé povídky; je tu podivný příběh Nové Anglie na způsob Innsmouthu; je to několik znamenitých profesorů; je tu _Yogg Sothoth_ v plné slávě; a dopracujeme se tu ke scénám přímo úžasné strašidelnosti, což zejména platí o mohutné scéně s podzemními neúplnými příšerami v závěru.

Ovšem přesto je tu k vidění i jedna důležitá novinka, kterou námořnický Cthulhu či kosmický Shubb Nigurath postrádají. _Neznámo tu nepřichází zdaleka, ale jaksi zevnitř;_ strašidelné je tu naše vlastní tělo. Tento směr ovšem vede přímo ke cyberpunku, Davidu Cronenbergovi a také k interiérům a zataženým záclonám Cliva Barkera.

Podobně jako v Cthulhu, je v _Dexteru Wardovi_ vidět snad nejvýrazněji Lovecraftova největší síla a slabost současně. _Dexter Ward_ je technicky nejhůře vysvětlený, nejméně vědecký; přímo řečeno nejnaivnější. Není tu žádné letadlo, žádná universita, žádné geologické průzkumy - naopak, je tu klasické zaklínadlo, dračí hlavy a alchymie; jakoby to bylo o sto let starší. Nikoli Wells, nýbrž Stevensonův Jekyll a Hyde, případně Frankenstein. Přesto - nebo snad právě proto - je tento příběh čímsi okouzlující. Pseudověda dnes už nikoho nezajímá; mimozemšťanů se nebojí ani děti; ale ta starožitná patina, v zásadě ještě předpoeovská, je úžasná.

Poznamenávám, že díky _pozemnímu_ charakteru Yogg Sothotha se na jeho příběh navazuje v českých podmínkách mnohem lépe, než na námořního Cthulhu, a kosmické Ancient Ones. Mimochodem, bystré oko najde v novele zmínku o Praze.

### Virtuální svět H.P.L. - Hory šílenství  

Aniž si to zřejmě Loveraft plně uvědomil, spolupodílel se na jednom z nejdůležitějších vynálezů ve fantasy - _fikce, která se opakuje v různých, nesouvisejících příbězích._ Něco podobného zkoušel důkladněji v téže době jistý oxfordský profesor lingvistiky; a je prakticky jisté, že o sobě oba pánové nevěděli. Společné měli i to, že byli literárnímu světu zatím zcela neznámí.

Oba dva autory zajímal virtuální svět jako _prostředek, nikoli jako cíl;_ vynalézali ho jaksi mimochodem. Tolkiena zajímal mýtus, ať pravý, tak i umělý; a vyprávění příběhu. Virtuální krajina byla pouze terén, kde se to mělo odehrávat. Podobně Lovecraftovou devizou bylo, že _„vlastním úkolem povídky je přesvědčivě zachytit jednu jedinou náladu, emoci, nebo autentickou životní situaci.“_ K této definici se ještě vrátíme. Všechny ty Necronomicony, Cthulhu a jiné ptákoviny sloužily tomuto prvotnímu vymezení - nebyly účelem samy o sobě. Takže i zde se zpočátku takové věci vytvářely a řetězily spíše podvědomě a nechtěně.

Byla to _magie jména,_ co lákalo Lovecrafta k vytváření nových slov a skutečností; je lepší, když je strašidelná entita označena jako _Yogg Sothoth,_ než když je úplně bezejmenná. I když čtenář není o nic chytřejší.

Díky tomuto prostému účelu, kdy úkolem _Yogg Sothotha_ bylo neurčitě děsit čtenáře, ovšem nejsme moc vzdělaní ani stran _Yogg Sothotha,_ ani Lovecraftova světa vůbec. Naše informace jsou značně mezerovité. Nicméně, i Lovecraft se stal obětí svého vlastního virtuálního světa, jako snad každý, kdo se pokusil o něco podobného. Jeho potvory začaly žít vlastním životem a žádaly si dalších podrobností. Jasně je to patrné už na zmíněném _Šepotu ve tmě._ Zde už je dost kompletní galerie všech mistrových vymyšleností.

Tento proces skončil - a vyvrcholil - příběhem _V horách šílenství._ Tohle lze nazvat také pozdním či dekadentním Lovecraftem. Forma, vynalezená u Cthulhu, je tu natažena na samotnou technickou mez - příběh má přes 100 stran, je tedy trojnásobně dlouhý proti Cthulhu. Systém gradace je stále tentýž - proniká se systémem objevitelské výpravy do stále neznámějšího neznáma; zbylý prostor je vyplněn úmornými Vernovskými podrobnostmi. Tím jsou Hory šílenství trochu odlišné od všeho ostatního - je tu mnohem víc vědy, než hororu (a příběhu). Umělecky a výsledným efektem je to určitě slabší, než vrcholná klasika, jako _Volání Cthulhu, Hrůza v Dunwichi_ a _Barva z vesmíru_ zejména. _Paradoxem zkoumání a zpřesňování virtuálního světa totiž je, že se ho člověk nutně přestane bát._ V roce 1934 prostě už nebyli pro Lovecrafta _Ancient Ones_ a _Cthulhu_ něco neznámého a děsivého, ale staří dobří známí.

Četl jsem hodně výkladů Lovecraftovy bláznivé mytologie. Vesměs je lze označit za nepřesné a neúplné. Vtip je v tom, že Lovecraft nebyl Tolkien, chtěl, aby neznámo zůstalo záhadné a neznámé, a i ten nejdelší a nejdůkladnější výklad, který je právě obsažen _V horách šílenství,_ vznikl zčásti jako kouzlo nechtěného. Na jedné straně byl autor pohlcen svým dílem - zkrátka si prostě hrál a blbnul. Na druhé straně ale byl příšerně svázán svými představami o velkém umění, a také psal vlastně tak trochu poctu velkému učiteli Poeovi. Tak se mu do díla dostala ta spousta populární Vernovské vědy; což dnešního čtenáře zajímá ze všeho nejméně a povídce to dost škodí.

Druhým patrem příběhu je tábor polárníků, napadený neznámými příšerami. Je to zjevně pokračování schématu Cthulhu. Mimochodem, nepochybuji o tom, že pan Campbell, autor proslulé _Věci,_ se inspiroval právě touto částí příběhu. Původci toho napadení jsou _Ancient Ones,_ překládaní porůznu jako Prastaří nebo Velcí dávní, což jsou právě ona nebezpečná strašidla, likvidující nebohé polárníky. Ukáže se, že _Ancient Ones_ tu jsou asi půl miliardy let, a zřejmě vytvořili veškerý pozemský život jakožto svoje _shoggothy_, tvory určené k obsluze a k zásobováním jídlem. _Ancient Ones_ jsou sice cizí, děsiví a nebezpeční, vyrobili za svoji předlouhou historii spoustu tajemných měst na Zemi - mimo jiné Bezejmené město někde na Sahaře, další města v Asii a někde pod mořem, ale v zásadě jsou inteligentní a lidi likvidují spíše pouze nešťastnou náhodou.

O něco horší případy jsou vodní chobotnicovití tvorové, podřízení _Cthulhu_, ke kterým asi patří i Innsmouthští rybolidé, a kteří s příletem Ancient Ones naprosto nesouvisí, neb přiletěli později. Národy Cthulhu a Ancient Ones svedly kdysi dokonce válku, pak uzavřely příměří.

Třetí nebezpeční mimozemšťané jsou _Mi-Go_, čili yetti, čili _„živoucí houby z Yuggothu“_, známé z příběhu _Šepot ve tmě._ Ti přiletěli ještě později, a i oni nakonec uzavřeli jakési příměří. Opravdový malér jsou ale nepovedení a příliš mocní a inteligentní _shoggothové_, kteří svoje tvůrce nakonec vyhubili a město v Antarktidě zničili. Tento Frankensteinovský princip je pokračováním Charlese Dextera Warda a zároveň další gradací hrůzy v povídce _V horách šílenství._ Zároveň nám dovoluje označit strašidla z Hrůzy v Dunwichi za nepovedené shoggothy.

Závěr povídky ovšem končí opět neurčitě - toto vše, milí přátelé, je úplný hadr proti té největší hrůze - za horami šílenství jsou hory ještě větší a šílenější, a za nimi město, kde je k vidění - cituji doslova - _„černá propast“, „otesaný okraj“, „protoshoggothové“, „masivní zdi bez oken, sahající do pěti dimenzí“, „nepopsatelný válec“, „dávný maják“, „Yogg-Sothoth“, „prapůvodní bílý rosol“, „barva z vesmíru“_ atd.

Čert ví, kam přesně v tomhle blázinci patří Shub Niggurath; asi k těm houbám, ale nejsem si jist, kde se vzal Azathoth, a v jakém je vztahu Nyarlathotep. Ale tušil jsem a nezklamalo mne, že Yogg Sothoth je ze všeho nejpříšernější.

### Je Lovecraft umění?  

Na tuto otázku bylo dáno několik naprosto protichůdných a jednoznačných odpovědí. Současníci o tom nepohybovali ani vteřinu. _„Nejpříšernější na jeho příbězích je, jak jsou špatně napsané,“_ pravil kterýsi nelítostný kritik. Sám Lovecraft se hodnotil velmi střízlivě - i když jeho ambicí bylo tvořit umění, nikoli _„oddělit horor jako samostatnou disciplínu“,_ což mu klade za zásluhu naprosto neprávem Stephen King.

Na tomto prostoru samozřejmě nezle rozštípnout dávnou otázku, co umění vlastně je. Můžeme si ale posloužit už načatou a docela dobrou definicí samotného Lovecrafta - co považoval za umění on:

_„Vlastním úkolem povídky je přesvědčivě zachytit jednu jedinou náladu, emoci, nebo autentickou životní situaci.“_

V jeho případě šlo zejména o situace strašidelné, šílené, nečekané. O _„těžce polapitelné nedefinovatelné pocity, které by měly vyvolat iluzi, že někdo uvedl v nepořádek trojrozměrný svět, jeho fakta a jeho elementy...“_

Jádro pudla je právě v tom, jak moc se tato představa liší od tehdy uznávaných definic, které spočívaly hlavně v nějakém „pravdivém zobrazení skutečnosti“ či jeho obdobách. _„Přesvědčivě zachytit pocit“_ rozhodně není totéž, co _„pravdivě zobrazit skutečnost.“_ Pocit má ke skutečnosti velmi volný vztah, ba dokonce vůbec žádný. Vyděsit nebo nadchnout může klidně i představa nebo sen; pravdivě zobrazená skutečnost sice může vyvolat silné pocity, ale také vůbec žádné.

_Z hlediska postmoderního vidění má nepochybně pravdu Lovecraft a podle svých vlastních definic to umělec je._ Pokud použiji dvě oblíbené definice postmoderního umění, _„takové to, když cítím mrazení v zádech“,_ případně _„to, nad čím řekneme Jééé!“,_ potom to vidíme dnes dost podobně, jako Lovecraft.

Měřeno tedy jím samým - Lovecraft v některých případech pocity vyvolává, a tím pádem uspěl. Narozdíl od celé řady svých veleslavných současníků, kteří dnes už žádný pocit nevyvolávají.

Měřeno komerčně - Lovecraft se dost masově vydává a čte, jeho veleslavné současníky vydává a čte málokdo.

Měřeno vlivem - Lovecraft je snad nejnapodobovanějším papežem hororu, kýžený milník; jeho současníky nikdo napodobovat nechce, neb co z toho.

Ale - na druhou stranu _je to špatně napsané_ (často), _opakuje se to_ (pokud znáte jednoho velkého Lovecrafta, znáte vpodstatě všechny), a _v mnoha případech a na mnoho lidí to prostě nefunguje. Cthulhu, Innsmouth, Dunwich, Barva z vesmíru, Šepot ve tmě_ a _Dexter Ward_ jsou vrcholy - ostatní jsou nejvýše opakované výkony, mnohdy ani to ne. Lovecraft je autor několika povídek a jedné slušné novely. Zbytek nic moc.

Tohle ale lze říci prakticky o všech dobrých spisovatelích. Co vlastně napsal Poe, než pár skvělých povídek a jednu novelu? Co napsal Melville nebo ten Tolkien?

Nechávám tuto otázku bez vlastního závěru - sám si nejsem jist. Celé je to stejně nesnadné, jako dopátrat se podstaty _Yogg Sothotha_, mého oblíbence v Lovecraftově Olympu; je to zvíře, Bůh, mimozemšťan, produkt genetického šlechtění, alchymické tajemství, a nebo příšerná blbost?

Myslím, že jedině rozumné je nepátrat po takových otázkách, a vychutnat si s nadšením, jak _„Yogg Sothoth rouhavě bublá v nekonečnu.“_
