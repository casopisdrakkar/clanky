---
Title: "Lovecraft okultní"
Authors: „Argonantus“
Tags: Lovecraft, okultizmus, Cthulhu, literatura, fikce
Color: blue
---
Debata o H. P. Lovecraftovi se utěšeně rozvíjí,
kdekdo ho čte a kdekdo nad ním přemýšlí. První
můj text byl jakýsi Cthulhu trajler pro laiky;
nyní se podívejme na některé hlubší souvislosti
a praktické triky okem spisovatele i okem gamemastera.
Pokud čtete Lovecrafta dnes, skoro
po stu letech, je už leccos jinak. Tím spíše,
když se pokoušíte na Lovecrafta nějakým použitelným
způsobem navázat a využít ho. V takovém
případě totiž uděláte nejlépe, když pečlivě
vynecháte vše, co se týká Mýtu Cthulhu.
Taková rada ovšem může přinést trochu zmatený
údiv. Lovecraft bez Mýtu Cthulhu je jak
Jarda Jágr přesunutý do obrany; postrádá polovinu
efektu. Je vůbec myslitelné použít v nějakém
smyslu Lovecrafta, aniž bychom se věnovali
Cthulhu?
