---
Title: "Úvodník"
Authors: redakce
Tags: úvodník
Color: gray
Summary: Úvodní slovo
---
Vážené dámy, vážení pánové,

dovolujme si vás tímto článkem časopisu Drakkar přivítat v novém roce 2010 a popřát vám do něj hodně zdraví, štěstí a úspěchů! Doufáme, že nám zachováte svou přízeň a zájem. My se naproti tomu vynasnažíme časopis stále zlepšovat a učinit ho pro vás ještě příjemnější.

V tyto mrazivé dny, kdy venku za okny sviští ledový vítr ze Sibiře, jsme pro vás připravili toto číslo s tématem „Plánování a příprava“. Můžete se do něj začíst a vyzbrojeni novými informacemi a nápady se připravovat na další hru. Kromě úvodníku, který teď čtete, můžete v tomto čísle nahlédnout do Krátkých zpráv. V nich se pokoušíme přinést vám shrnutí událostí za poslední dobu, odkazy na některé zajímavé projekty, stejně jako jednu dvě informace, které naše tajná služba získala přímo od zdroje.

Tématu čísla se týká hned několik článků. V článku Být nastupujícím Vypravěčem se Jakub Maruš zabývá momentem, kdy dosavadní Vypravěč skupiny přestane vyprávět a na vás je, abyste převzali jeho roli. To rozhodně není jednoduché, a proto tento článek nabízí některé rady, jak na to. Pokud zrovna nějakou hru chystáte, jistě vám přijde vhod velmi dobrý článek Tvorba a príprava NPC pre hru. Stejně tak se můžete podívat na aplikace hororu pro různá prostředí, které vám určitě můžou poskytnout další inspiraci k tomuto děsivému žánru a jeho uvedení do různých her.

Najdete zde také trojici recenzí – vaší pozornosti doporučejeme především obsáhlou recenzi Příběhů Impéria, ve které Bifi rozebírá jednotlivé aspekty této české RPG hry, pozitiva i negativa. Druhá recenze se věnuje RPG Pendragon a je zároveň představením „alternativní“ přípravy hry z hlediska hráčů i Vypravěče. Poslední je představením zajímavé deskové hry Colossal Arena, ve které můžete nahlédnout do prachu gladiátorské arény zkrápěné krví. Stejně tak je tu pravidelná rubrika „Čerstvě dočteno“ a v ní tři nové kousky od Piety – Kult, Scion a Play unsafe. Pro mě osobně je tato rubrika jednou z nejpříjemnějších v tomto časopise a vždycky se na ni velmi těším.

V rubrice „Zahrajte sa s nami“ můžete díky Baelaře pozorněji prozkoumat deskovou hru Dominion, stát se vladařem malého území, jakými byli vaši předkové před vámi, a pustit se do sporů s vašimi sousedy. Toto číslo pak doplňuje po delší době také povídka. Nyní je od Sammaela a doplňuje jeho článek o hororu.

 

U dalšího čísla se na shledání těší

Ecthelion²
