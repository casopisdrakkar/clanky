---
Title: Úvodník
Authors: redakce
Tags: úvodník
Color: gray
Summary: Úvodní slovo
Fulltext: yes
---
Drahé čtenářky, drazí čtenáři!

zřejmě už jste si stačili všimnout, že Drakkar dostal s tímto, tedy 39. číslem nový kabátek. Změny jsou však spíše vnějškové – změnilo se zarámování a písma, přidali jsme ikonky a popisky v okrajích pro větší přehlednost a proběhlo několik dalších drobných úprav. Co se však týče toho podstatného, tedy obsahu, zůstává Drakkar u osvědčené tradice a nic moc se nemění.

Pokud se vám však bude zdát, že některá změna nebyla k lepšímu, budeme rádi, když nám napíšete do organizačních diskusí.)

Stále si tedy můžete vychutnat články různých autorů, které se tu více, tu méně věnují tématům spojeným s RPG, tentokrát bude velká část z nich užitečná zejména těm z vás, kteří se věnují tvorbě:

Pokračování OnGeho seriálu o tvorbě světa od se tentokrát věnuje způsobům, jak si svůj projekt uspořádat a neztratit se v záplavě informací, když se tvorba rozroste. Quentin vysvětlí, proč v pravidlech, která se svou družinou používá, zachoval mechaniku Životů (Hit points) a jejich růstu s úrovní, přestože je to jedna z nejkritizovanějších mechanik v RPG vůbec. Co se týče deskových her, Ilgir nám předá svoje zkušenosti s tvorbou prototypů a doporučí několik postupů pro domácí výrobu komponentů.

Díky Ecthelionům se pak dozvíme něco o (pre)historii wargamingu, tedy válečných her, a Argonantovo literárnězpytné pojednání nám povypráví o strašidlech a jiných potvorách a o tom, jak je využívat či nevyužívat v příbehu.

Praktickými příspěvky jsou tentokrát kouzlo Pekelné volání od Quentina – určené do jeho pravidel, ale jako inspirace použitelné v jakékoli fantasy – a Crowenovy dobývací stroje a k nim i odpovídající informace o opevněních.

Nakonec bych vás rád upozornil na povídku amerického spisovatele T. Foxe Dunhama, kterou pro Drakkar přeložila Barbora Lyčková. Překlady povídek sice nejsou běžnou součástí Drakkaru, ale věříme, že tato steampunková (či snad lépe „slipstreamová“) povídka z Divokého západu za to stojí. A nyní už nezbývá, než popřát vám příjemné čtení!