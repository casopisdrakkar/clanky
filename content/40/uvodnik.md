---
Title: Úvodník
Authors: redakce
Tags: úvodník
Color: gray
Summary: Úvodní slovo
Fulltext: yes
---
Drazí čtenáři!

Právě čtete 40. číslo Drakkaru. Je to číslo pěkné, vysoké a kulaté – a to by měl být snad důvod k oslavám. Na druhou stranu, co by to bylo za oslavu po šesti a dvou třetinách let? Když se na to podíváme z tohoto pohledu, není čtyřicítka nijak výjimečné číslo.

Věříme však, že jako vydání bude toto číslo výjimečné pro vás. A pokud ne výjimečné, pak alespoň skvělé! :-) Protože nabízí zase plno zajímavého čtení. Považte sami:

Už čtvrtý díl seriálu o tvorbě světa tentokrát přinese cenné rady ohledně toho, jak přijímat a zpracovávat kritiku. Ecthelion² vám povypráví, co se dělo okolo Příběhů Impéria na Gameconu, největším českém setkání příznivců nepočítačových her a Vallun přináší článek věnovaný lodím a vůbec dopravě po vodě.

Literární sekci začne tentokrát povídka napsaná k příležitosti vydávání karetní hry Příběhy Impéria: Mocnosti. A hned v závěsu následuje pokračování Argonantova vyprávění o strašidlech, tentokrát v lidské podobě, a Tereza Tomášková nám řekne o tajemném Pérákovi, prvním čistě českém superhrdinovi – nebo to bylo jinak?

Neminou nás samozřejmě ani deskové hry. Ilgir dokončí svůj článek o výrobě prototypu deskové hry – tentokrát zaměřený na tvorbu grafiky – a Peekay nám přinesl recenzi karetní hry ze světa Star Wars.

Nakonec musíme zmínit ještě jednu věc. My, (ostatní) členové redakce Drakkaru bychom rádi uvítali v našich řadách Raven, která se pustila do práce s takovým elánem, že lze říci, že toto číslo připravila skoro sama… Za to jí moc děkujeme a doufáme, že to bude impuls pro další zlepšování Drakkaru.

Ale teď, drazí čtenáři, vzhůru do čtení!