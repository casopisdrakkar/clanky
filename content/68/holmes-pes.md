---
Title: "Holmes a Pes"
Authors: Argonantus
Tags: literatura, detektivka, Sherlock Holmes
Color: blue
Fulltext: yes
Summary: Minule jsem předvedl nedokonalý Holmesův příběh, který v sobě ale skrýval hned několik lákavých variant, jak by ho bylo možno dopracovat a vytvořit něco podstatně lepšího. Že si to uvědomil sám autor lze dokázat tím, že přesně to nakonec udělal; dopracoval to, vzniklo něco jiného a lepšího. Pro gamemastery a spisovatele je ta první fáze rozvíjení prvotních nápadů daleko důležitější. Ale myslím, že bez zajímavosti není ani ta druhá – jak jednu konkrétní linii dobrousit do perfektního tvaru.
---

Sherlock Holmes je mrtev
---------------------------

Sherlock Holmes zemřel v roce 1890, a vyšlo to najevo v prosinci 1893,
kdy vyšel ve Strandu `Poslední případ (FINA)`. Velký detektiv se
zřítil v zápase s géniem zločinu Moriartym do Reichenbašských vodopádů.

Víme, proč tento zločin Conan Doyle spáchal. Holmes mu přerostl přes
hlavu a zdržoval ho od vážného psaní historických románů. Kolotoč, kdy
musel každý měsíc odevzdávat nové příběhy, byl zničující. Zřejmě ho také
bombardovali čtenáři nejapnými dotazy. Nyní mohli pouze truchlit, zoufat
nebo protestovat, což všechno prý také dělali.

Věřím, že tato mezera byla pro autora blahodárná. Možnost podívat se na
dílo s odstupem je nutná k tomu, aby ho bylo možné dotáhnout do
perfektního stavu. Přesně tohle raným Holmesům chybělo. Původně to bylo
sériové novinové čtivo, přečte se a vyhodí. Víc od toho nikdo nečekal,
ani sám autor. Jenže Holmes se nedal a prosadil se opravdu nad
očekávání.

Už jsme uvedli, že detektivku Conan Doyle
[nevynalezl](http://drakkar.sk/41/); návaznost na jeho předchůdce je
očividná. Poeovy nepočetné vzory zreplikoval prakticky všechny; jasný je
třeba vztah `Vražd v ulici Morgue` a `Strakatého pásu (SPEC)`,
`Ukradeného dopisu` a `Námořní smlouvy (NAVA)`, `Zlatého skarabea` a
`Musgraveského rituálu (MUSG)`. Kromě toho byli i jiní autoři, od
kterých si Doyle vypůjčoval.

Doylova zásluha byla v tom, že se detektivní linky vytrvale držel. Bylo
to podobně senzační jako u konkurence – [*poklad v ceně půl milionu,
černý kanibal a padouch s dřevěnou nohou*](http://drakkar.sk/61/) – ale
navíc se tu rýsovala nová dimenze; záhada a smluvená hra se čtenářem;
čtenář sám mohl hádat, jak to celé vlastně je. A to je teprve jádro
detektivky. Nejen detektiv, šplhající po okapové rouře, ale detektiv,
který na vrcholu toho okapu nalezne stopu, která napoví něco důležitého.
Dobrodružství akčního hrdiny se tím poznenáhlu mění v dobrodružství
rozumu.

Spěch dalšímu vývoji tohoto vynálezu vlastně bránil. Vznikala hromada
logických lapsů. V `Domě u měděných buků (COPP)` Holmes slavnostně
vydedukuje, že majitel domu pan Rucastle asi není dobrý člověk, neb se
jeho povaha přenáší na divnou povahu syna. Nicméně o pár stránek předtím
pan Rucastle vyhrožoval hrdince, že jí předhodí psovi, takže si jeho ne
úplně laskavé povahy mohl všimnout leckdo. Ve `Studii v šarlatové
(STUD)` víme, že byl Watson ve válce raněn do ramene. Ve `Znamení čtyř
(SIGN)` si proti tomu stěžuje, že ho pobolívá dříve zraněná noha. A co
říci o českém králi jménem Wilhelm Gottsreich Sigismond von Ormstein,
který se zjevil roku 1988 v Holmesově pracovně (SCAN)?

Nápady se také opakovaly. Jazyk i styl ustrnuly na místě. Autor to celé
nebral dostatečně vážně. Nevěřil Holmesovi a nevěřil ani své vyprávěcí
metodě se zatajováním informací. Netušil, že se podílí na něčem opravdu
velikém.

A teď byl od toho všeho chválabohu pokoj.

Konkurence nespí
----------------

Ve skutečnosti ale pokoj nebyl.

Pokud nechtěl psát detektivky Conan Doyle, nic nebránilo jiným, aby ho
napodobili. Nikoli až po Holmesovi, jehož poslední dobrodružství vzniklo
v roce 1927 (SHOS), ale doslova během Holmese zamířili na scénu borci
těžké váhy jako G. K. Chesterton, E. C. Bentley, Maurice Leblanc či
Edgar Wallace. A řada z nich byla fanatiky rozumu, ještě nad samotného
Holmese. Dr. Thorndyke R. Austina Freemana nebo Augustus S. F. X. Dusen
Jacquese Futrella. Oba byli na scéně již těsně po přelomu století.

A někteří to stihli ještě dřív. [Zde](http://drakkar.sk/43/) bylo
připomenuto jméno [Arthur
Machen](http://neviditelnypes.lidovky.cz/literatura-arthur-machen-nejen-z-jitra-kouzelniku-fwi-/p_kultura.asp?c=A080901_182209_p_kultura_wag).
Jeho dvojici detektivů Dyson a Phillips najdeme poprvé v příběhu *Rudá
ruka* (1895). Mnohem zajímavější jsou `Tři podvodníci` (taktéž 1895).
Jedná se o podstatně delší a složitější text, v něčem připomínající
`Studii v šarlatové` či `Znamení čtyř`, poskládaný z kratších vyprávění.
Jenže to má navíc celkovou kompozici a hlavní pointu, což se vlastně
Doylovi zatím u delší věci nepodařilo. A kromě toho to má i úžasnou
atmosféru. Dobrodružství rozumu, které velkolepě odbočuje do
nadpřirozena a do příběhu se strašidlem, důmyslného mixu hororu a scifi.
Těžko překvapí, že to později uchvátilo H.P.Lovecrafta a vedlo přímo
k jeho nejskvělejším výtvorům. A jak ještě uvidíme, na další Holmesovy
osudy to mělo vliv přímo zásadní.

Pan Vyhlídka mi [ve svém
díle](http://www.fext.cz/cokoliv/holmesiana.htm) prozradil, že již
v téže době byla vynalezena Holmesovská fan fiction, v roce 1893,
konkrétně v divadelní hře Charlese Brookfielda `Under the Clock` a skoro
obratem ve hře další, `Sherlock Holmes` od Johna Webba, 1894.

A.C. Doyle byl sice stále na Holmese naštvaný, ale nechal se zlákat a
sepsal svoji vlastní dramatizaci Holmesových případů. Chvíli s tím
neúspěšně obcházel, a pak objevil herce a dramatika Williama Gilletta,
který chtěl hru realizovat. A ten dostal od Conana Doyla opravdu hodně
volnou ruku k úpravám: [„Ožeňte si ho, zabijte ho, jak se vám zlíbí.“]{.smallcaps}

Netušíme, jak původně Doylova hra vypadala, protože se nedochovala;
vlastně by se jednalo o originální součást kánonu. Ve výsledku Gillette
do hry použil `Skandál v Čechách (SCAN)`, `Poslední případ (FINA)`, k
nim přidal některé prvky ze `Studie v šarlatové (STUD)`, `Znamení čtyř
(SIGN)`, `Záhady Boscombského údolí (BOSC)` a `Řeckého tlumočníka
(GREE)`. Zjevně si tedy vybíral případy, které se obzvláště dotýkaly
Holmese osobně a vystupují v nich další slavné vedlejší postavy – Irene
Adlerová, James Moriarty nebo Mycroft Holmes. Událost je zajímavá tím,
že podobné složeniny tvoří dnes pánové Moffat a Gatiss, když páchají
seriál BBC jménem `Sherlock`, nebo Guy Ritchie se svými adaptacemi.
Akorát to Gilette provedl již v roce 1899. Hra byla náramně úspěšná
v Americe i v Británii, a obohatila svět o proslulou frázi
[„Oh, this is elementary, my dear fellow.“]{.smallcaps} Ano, je to překvapivé, ale tohle
originální Doylův Holmes nikdy neřekl – je to až výsledek fanfiction
pana Gilletta!

Znamenitý pan Gillette nakonec osobně ztvárnil Holmese v této divadelní
hře i v prvním němém filmu a jinde, celkem 1300 krát, a má lví podíl na
naší vizuální představě Holmese. Může za „povinnou“ dýmku a za loveckou
čapku, kterou originální Holmes Doylův vlastně moc nenosil. A lze také
pochybovat, zda by se autor později vrátil k postavám Moriartyho nebo
Mycrofta Holmese, nebýt tohoto Gilettova důrazného připomenutí.

Zkrátka, Holmes byl sice úředně mrtev, ale ve skutečnosti vesele působil
v Baker Street dál; už tehdy trochu nabýval charakteru veřejného majetku
a ctihodné britské instituce.

Konstrukce
----------

Takže máme přelom století, rok 1900. Pan Arthur Conan Doyle sedí ve své
pracovně; můžeme si ho představit, jak pokuřuje dýmku, podoben svému
duchovnímu dítku. Zlost na Holmese z něho už za těch sedm let musela
vyprchat. Kromě toho víme, že chtěl stavět nový dům a chyběly mu peníze.
Nemyslím ale, že by tahle jednoduchá přízemní motivace vysvětlovala vše;
stačilo by totiž prostě obnovit ten zběsilý kolotoč a napráskat další
sérii povídkových Holmesů. Čtenáři by si nic jiného nepřáli víc.

Věřím, že daleko důležitější byly ty umělečtější impulsy, které jsme tu
vypočítali. Holmes byl Doyleho dílem, ale už při vzniku si bohatě
vypůjčoval od konkurence, a teď tu různí autoři naznačili cesty, jak to
celé ještě značně zdokonalit. Udělat něco, co leckdo načal, ale
nedokázal dotáhnout; opravdový detektivní román o padesáti tisících
slovech, s velikánskou záhadou, která čtenáře lapne někde na začátku a
nepustí až do konce. Provést skutečnou polymeraci těch rozbitých článků
řetězu do něčeho velkolepého. Nejen závěj detektivních jednohubek, kde
řešení přijde pomalu dříve, než se čtenář stačí usadit v křesle a
zformulovat si, proč je záhada vlastně záhadná. Nejen spoustu na sebe
nalepených honiček a rvaček, ale případ všech případů, důmyslný systém
stop, který může čtenář bez dechu rozplétat po celou dobu spolu s velkým
detektivem a na konci být ohromen velkolepým zakončením.

Každý spisovatel ve svém díle nevyhnutelně prozrazuje kus vlastního
způsobu myšlení. Edgar Alan Poe se uměl nejen nadchnout nad vizuální
dramatickou scénou, kdy rozpadající se `Dům Usherů` klesá do bažin, ale
i provést brilantní nemilosrdnou dedukci všech motivů a postupů, jak
k tomu došel. Tentýž člověk napsal `Masku červené smrti` i `Filosofii
básnické skladby`.

A Doyle byl jeho žák v kdečem. Nevím, jestli měla následující scéna
přesně tu podobu, jak ji popisuji, ale něco podobného se prostě odehrát
muselo alespoň ve zjednodušené podobě.

Představuji si, jak si Doyle položil na stůl vedle sebe všechny čtyři
svoje knihy o Holmesovi; dva tak trochu nedopečené romány, `Studii
v šarlatové` a `Znamení čtyř`, a dvě sbírky povídek, `Dobrodružství
Sherlocka Holmese` a `Vzpomínky na Sherlocka Holmese`. Podle mne tam
ležel i Machenův rovněž nedotažený román `Tři podvodníci` a možná i
nějaký výbor Poeových povídek. A skoro jistě tu byla `Filosofie básnické
skladby`. Do všech těchto knih se průběžně nahlíželo. A vše postupovalo
[*s přesností matematického problému*](http://drakkar.sk/36/). Systém
logických otázek a odpovědí.

### 1) Co udrží pozornost čtenářovu nejsnadněji? Jaký druh zločinu?

Na stole ležely variace možností. Společenské skandály a případy záměny
osob. Případy rafinovaných bankovních loupeží. Případy krádeží, nejlépe
drahých šperků. Případy poklidných venkovských vražd s hledáním stop
v okolí mrtvých. Případy ďábelsky rafinovaných smrtelných úkladů
s hororovými okolnostmi. Případy pomsty za zločiny v zámoří s typicky
dvojdílnou strukturou příběhu. A konečně, špionážní příběhy
s rafinovanými agenty, převleky a dalšími triky.

Odpověď, jakou dávala reakce čtenářů, i knihy, ležící na stole, byla
jednoznačná. *Vražda*. Nic není tak kruté, osobní, působivé, přímo
biblické. Konverzace v salonu a cizí špioni omrzí dosti rychle. Krádež
šperků může být snadno pouhou hrou, jakž se stalo v případu *Modré
karbunkule* (BLUE).

### 2) Jaký druh vraždy vzbudí největší pozornosti?

Hledání, načaté předchozí odpovědí, se dále jasně zužuje na vraždy
*ďábelské, senzační, drastické*. Už Poeovy povídky dávají jasnou
odpověď; `Vraždy v ulici Morgue` s krvelačným orangutanem zná každý, o
`Záhadě Marie Rogetové` málokdo ví, že vůbec existuje. Z Holmesových
dobrodružství do té doby jasně vyčnívá `Strakatý pás (SPEC)` a jaká
náhoda; ona je to jasná variace na `Vraždy v ulici Morgue`. Jiný výrazně
vyčnívající exemplář, o který musela pozornost pana Doyla přímo
zakopnout, je `Dům u měděných buků` (COPP). K vraždě tu sice nakonec
nedojde, ale sakra že dojít mohlo; několik postav unikne hrozné smrti
jen o vlas. A místo orangutana nebo hada je tu pes, to máte za jedny
peníze.

### 3) Přirozené, nebo nadpřirozené úklady?

Dříve by asi pana Doyla taková otázka nenapadla. Tisíce čtenářů by ji
považovali za kacířství. Jenže tu leží ti `Tři podvodníci` a ukazuje se,
jaká je v nadpřirozených okolnostech ohromná síla. A Poe? Dupin nikdy
nic nadpřirozeného neřešil; právě v tom byl vtip jeho dobrodružství.
Jenže… v jiných povídkách, třeba v `Černém kocourovi`, to tak úplně
neplatilo.

Řešení, ke kterému autor došel na tomto místě, bylo přímo geniální a
stalo se jádrem pozdějšího úspěchu. Udělat to přirozené, jako vždy, ale
celou dobu se tvářit, že to přirozené být nemůže. Nechat na čtenáře
celou dobu působit hrůzu z neznáma, a na konci ho vysvobodit zásahem
zdravého rozumu. Ostatně, zase – ty `Vraždy v ulici Morgue` a
`Strakatý pás`, tam to přesně takto bylo. Stačí ten efekt jen roztáhnout na větší
rozměr.

### 4) Město, nebo venkov?

Zde měl odpověď nachystanou přímo pan Holmes, cestou k `Domu u měděných
buků`:

> --- Pro boha živého! --- zvolal jsem. --- Kdo by pomyslel na zločin, když vidí
takové krásné staré chaloupky?“

> --- Vždycky mě naplňují jistou hrůzou. Věřím, Watsone, a vím to i ze
zkušenosti, že v nejchudších a nejzpustlejších uličkách Londýna
nedochází k tolika strašlivým zločinům jako na úsměvném půvabném
venkově.

> --- Vy mě děsíte, Holmesi!

> --- Vždyť to má i docela zřejmý důvod. Nátlak veřejného mínění zmůže ve
městě víc, než stačí dokázat zákon. Jistě se nenajde tak zpustlá ulice,
aby tu nářek týraného dítěte anebo rány surového opilce nevzbudily
soucit a rozhořčení sousedů, a celá právní mašinérie je neustále tak
nablízku, že stačí jenom si postěžovat, aby se rozjela, a pak už je
jenom krok od zločinu k lavici obžalovaných. Ale jen se sám podívejte na
ty opuštěné domečky, obklopené polnostmi a zabydlené většinou nevědomými
chudáky, kteří nemají o zákonu ani ponětí. Pomyslete si, k jakým
ďábelským krutostem tu může docházet, k jakým skrytým zlovolnostem,
které se mohou táhnout rok dva, a nikdo se nic nedoví.

Takže i zde bylo jasno. Nakonec příběh začal v Londýně a přesunul se na
venkov; tím byla dosažena dokonce jistá gradace dramatu.

### 5) Venkov? Nešlo by to přesněji?

Zajisté šlo. Potřebujeme krajinu, která tvoří atmosféru už sama svojí
existencí; nevlídnou, pochmurnou, tajemnou, kde může *docházet
k ďábelským zlovolnostem a nikdo se nic nedozví*. Kde je často mlha, ve
které lze bloudit, spousta skal, ze kterých lze spadnout. A bažina, ve
které se lze utopit. A stopy po pravěkých lidech jako bonus. Dartmoor
v Devonshiru těžko mohl ujít autorově pozornosti.

### 6) Vrah jediný, nebo nějaké spiknutí?

Naznačená linka přes `Strakatý pás` a `Dům u měděných buků` a pohrávání
si s černou magií ukazovala opět jasným směrem. Spiknutí anonymních
zlosynů málokoho baví. Stejně tak není k ničemu padouch, co je na konci
málem k politování, jako to bylo v prvních dvou románech. Ne;
potřebujeme strašlivého zlosyna, arcipadoucha, který nám to pěkně
rozhýbá. Jen ďábel užije ďábelské prostředky.

### 7) Co budou ty ďábelské prostředky?

Už víme, že budou působit tajemně, až nadpřirozeně. A také by nemusely
zanechávat stopy, čímž ještě zkomplikují případ. A už jsme to tu měli –
orangutana, hada a psa. Vlastně i koně, v dalším hodně zdařilém případu
`Stříbrný Lysáček (SILV)`. Hm, což ten pes? Vlastně nám to ten ne až tak
moc hodný pan Rucastle v `Domě u měděných buků (COPP)` názorně předvedl
– na oběť poštvat psa. Děsně velikého a děsně děsného. Úplně
nadpřirozeného.

A tady někde došlo k procesu, který jsme už důkladně zkoumali
[v Drakkaru #36](http://drakkar.sk/36/), a který bohužel nelze úplně racionálně
vysvětlit. Pan Doyle dostal nápad. Totiž dokonce hned dva.

První byl svojí podstatou vizuální; jak ten děsný ohnivý nadpřirozený
pes ve finální scéně pronásleduje oběť. V mlze – to je ještě lepší.
Domyslet potom racionální vysvětlení, že ten pekelný oheň lze způsobit
fosforem, *toť prosté, drahý Watsone*.

Druhý nápad je ještě zásadnější. Scénu lze provést prostě dvakrát;
jednou jako dávnou báji, kterak někoho kdysi zahubil pekelný pes, a
podruhé jako realitu. Ke které se budeme postupně blížit.

[Dál už se to napsalo vlastně samo]{.smallcaps}, pravil by mistr Bradbury.

## IV. Realizace - jádro

Netuším, zda v této úvaze pan Doyle ještě pokračoval a zda napsal do
detailů celého Psa *s přesností matematického problému*, jak žádá
`Filosofie básnické skladby`. Je ale také možné, že Poeovskou úvahu
někde v tomto bodě opustil a vrhl se do díla svojí bývalou zběsilou
metodou, totiž že to průběžně psal a vydával. V každém případě to
vycházelo znovu obvyklým způsobem na pokračování ve Strandu každý měsíc,
v letech 1901 a 1902. Ježto ale bylo tentokrát vyjasněné, jak to
dopadne, bylo ve výsledku všechno úplně jinak.

Moment. Sherlock Holmes je přece ještě stále mrtev!

Autor to vyřešil snadno a rychle – prostě byl `Pes Baskervillský (HOUN)`
jeden z těch případů, co jsou zmíněny mezi řádky, že je Watson doposud
nepopsal. Jejich přesný počet je další oblíbená záhada badatelů.
Zajímavější je ovšem otázka, proč Watson do roku 1893 vynechal tento
zjevně nejsložitější případ. Také je i otázka, kdy se
`Pes Baskervillský` vlastně odehrává; všechna data jsou pečlivě vynechaná.
Jisto je, že je to po roce 1884, kdy dostal Dr. Mortimer svoji hůl, ale
před rokem 1890, kdy Holmes zemřel.

Ale zpět k románu. Zpočátku si čtenáři Strandu nemuseli všimnout, co se
na ně chystá. Mohli se domnívat, že čtou veselou recyklaci
`Studie v šarlatové`. Zase je tu deduktivní scéna, pro změnu s holí. Další
veselé honičky po Londýně v drožkách. Vyprávění o dávné minulosti
Baskervillů. A pak náhle, na konci druhé kapitoly … [byly to stopy
ohromného psa, pane Holmesi]{.smallcaps}.

Vynález mezipointy na konci kapitoly je samozřejmě daleko starší.
Nicméně si nevzpomínám na detektivní příběh, který by měl do té chvíle
mezipointu takto úžasnou, a navíc v jasném vztahu k finální scéně. Jádro
nápadu, ke kterému vedla předchozí úvaha, je nakonec rozvedeno takto:

-   nejprve pes pronásledoval Huga Baskervilla, někdy dávno, neb je
    to legenda.
-   potom se u zcela reálného, současného a nedávno mrtvého Charlese
    Baskervilla zjevil také nějaký ohromný pes. Potvrzovací pointa; to,
    co je nahozeno jako děsivá možnost, se nakonec ukáže být pravda.
    S tím vystačil později Lovecraft půl kariéry. *On fotografoval
    skutečnost*.
-   nakonec se tedy stane do třetice nezadržitelně přesně to, čeho se
    čtenář celou dobu obává – ve finále naživo pronásleduje ohromný pes
    Henryho Baskervilla.
-   dokonce je tato scéna ve výsledku ještě zdvojena – napřed si
    myslíme, že pes pronásleduje Baskervilla, a pak teprve je
    to doopravdy. Z jedné a té samé scény máme tedy hned čtyři mocné
    efekty, které jsou osou celé konstrukce.

A celou dobu může čtenář průběžně a bezradně dumat, jak je taková šílená
věc možná (howdunita) a kdo za tím stojí (whodunita).

Beru zpět všechny námitky proti kompozici prvotních Doylových výtvorů;
tohle je skvost, před kterým je třeba smeknout; horor, dokonale
propojený s detektivkou, z jediného kusu oceli; něco tak dokonalého, že
to vlastně v detektivce už nikdo nikdy nepřekonal. A Poe to celý život
hledal, leč nenašel; nikdy nestvořil perfektní román. A mnozí další to
od té doby prostě vzali a použili, ať v hororu nebo v detektivce. Třeba
H. P. Lovecraft v [`Případu Charlese Dextera Warda`](http://drakkar.sk/31/).
Nebo David Morrel, `Oranžová je bolest, modrá je šílenství`. V detektivkách John
Dickson Carr a `Případ ustavičných sebevražd`, kde je napřed zlověstná legenda o věži skotského
hradu, a poslední majitel je nalezen, jak vyskočil z okna v hrůze před
něčím… a další majitel nakonec vyskočí taky. Dokonce se tam uvažuje o
zvířeti, které oběť dohnalo k tomu skoku.

Děsivé nebezpečí v minulosti, které potom ve finále zopakujete naživo,
je mezi moderními thrillery stále fungující hit. Možná až klišé.
Nepodařilo se mi ale najít, že by to někdo použil před *Psem
baskervillským*.

## V. Realizace – další odbočky a nápady

První Londýnská expoziční část románu končí po pěti kapitolách. Je to
docela dlouhé. Ale je třeba připomenout, že jsme stále ještě na úsvitu 20.
století a rychlejší spisovatelé prostě ještě neexistují. Navíc je
v románu opravdu víc místa, než v shortstory, kde se pohyboval mistr
často stejně rozvážně. Akcenty jsou celkem mírné – *honili padoucha
drožkou a nechytli ho*. Hlavní situace ovšem již byla exponována v druhé
kapitole, šílená záhada se psem stojí za vším a dodává dílu úplně jinou
náladu, než bylo dříve zvykem. Třeba veselá epizoda se ztracenými botami
nemusí být až tak veselá, když si chytrý čtenář domyslí souvislost.

Střední část vyprávění – plných šest kapitol - je bez Holmese. Možná to
někoho překvapí. Důvody, které jsou nám řečeny, zní trochu podezřele. A
máte pravdu, je to trochu jinak. Autor si uvědomil paradox, který od té
doby detektivní romány všeobecně moc nevyřešily a on do něho v pozdějším
`Údolí strachu (VALL)` zapadl rovněž.

V povídce nám detektiv řekne, jak to je, ihned, když na to přijde.
Vypadá to přirozeně a nic se nezkazí, neb už je mezitím konec povídky.

V románu detektiv zjišťuje plno věcí průběžně. Nicméně kdyby nám to
prozradil, bude brzy po záhadě, protože čtenář si může plno věcí
domyslet. To vede k efektu, že detektiv často působí záhadně jako
sfinga. Občas položí tajemnou otázku a nehodlá to svému Watsonovi
vysvětlit. Takový Poirot je na to přímo odborník. Vlastně je to často i
nebezpečné pro klienta. Holmes například ihned pochopil epizodu s botami
– že totiž vrah plánuje poštvat na Baskervilla opravdového psa, proto ho
učí pach oběti. Bylo by asi vhodné na to pana Baskervilla upozornit.
Čímž by ale bylo po záhadě. Řešením bylo Holmese z děje dočasně
odsunout, aby to nestačil vysvětlit. A čtenář, osiřelý s doktorem
Watsonem, může nadále tonout ve změti tajemství.

Druhý důsledek je, že se bez Holmese na čas přesuneme do světa těch
Machenových `Tří podvodníků.` Může na nás působit zlověstná atmosféra
blat, kde v dálce umírá kůň, kterému není pomoci, a v mlze vyje tajemný
pes – nebo je to jen zvuk bahna? – zkrátka, rozvíjí se kromě detektivky
i ten horor, čtenáře pěkně naklepáváme jak řízek. Spousta tajemných
náznaků vyvolává dojem, že se něco děje, i když se vlastně fyzicky nic
neděje. Tohle je situace iniciačních Meyrinkových románů. A kdyby tu byl
Holmes, všechno by nám bleskově vysvětlil a tím to ovšem taky zkazil.

Za zmínku stojí docela rozsáhlá odbočka s vězněm na blatech. Mám
podezření, že i zde byl inspirací `Dům u měděných buků`, neb už tam se
bloudí zlověstnými chodbami domu jak v gotickém románu. Nejspíše z téhož
zdroje pocházejí dva podezřelí sloužící. A vězeň je potom využit v jedné
ze zásadních scén v dalším ději, takže to vlastně úplná odbočka není.

Druhá zajímavá linie je paní Stapletonová a lovestory s Baskervillem.
Navzdory svému lásce ne moc nakloněnému publiku autor tušil, že ve
větším a vážnějším příběhu to bez žen tak úplně nepůjde. Stalo se mu to
ve `Znamení čtyř (SIGN)` a stalo se mu to i zde. Je možné, že i zde jde
o přesmyčku `Domu u měděných buků`; máme tu dámu s přehozenou
totožností. Myslím, že se potenciál této postavy zdaleka nezdařilo
využít. Zvláštní dilema, že jde o klasickou damsell in distress, která
je ve finále zachraňována, a zároveň o někoho, kdo mohl celý zločin
dávno zmařit, vede k nedůslednostem. Postmoderní věk nadšený akčními
hrdinkami by nejspíš dokázal vytvořit pozoruhodnou feministickou variaci
na tento nedořešený problém.

Jiná vpravdě Argonantovská otázka je, kde je celou dobu paní Watsonová.
Docela chápu, že na ni lze směle zapomenout ve dvacetistránkové
shortstory; Holmes a Watson zajedou vlakem do `Domu u měděných buků`,
nejpozději druhý den jsou zpátky a hotovo. Mnoho dní trvající pobíhání
po blatech nabízelo naproti tomu hromadu možností, jak tuhle zapomenutou
postavu na scénu dostat, po starodávnu ji nechat upadnout do nebezpečí a
zachraňovat ji, nebo po současnu ji nechat, ať se zachrání sama, a
případně při tom vyřeší půl případu. Rozhodně scéna, kde se pes
baskervillský řítí na Mary Morstanovou - provdanou Watsonovou - má
onačejší grády, než nějaký ohrožený aristokrat Baskerville.

## VI. Realizace -- finále

Po objevení Holmese – překvapivém, tvořící další pěknou mezipointu – nám
zbývají přesně čtyři kapitoly pro finále. Odkládaný děj tu přímo
exploduje, přesně jak se sluší v hororu i v detektivce.

Možná nejpozoruhodnější je hned první kapitola z této série,
`Smrt na blatech.` Pes dožene k smrti další oběť, ale ukáže se, že je to jen ten
vězeň. Scéna je perfektní už tím, že psa opět vlastně nevidíme, takže se
jeho zjevení znovu odkládá; a také je skvělá dramaticky, kdy najednou
vidíme Holmese nečekaně v úplném zoufalství a ve stavu totální porážky.
Na tohle se v nové době dokonale zapomnělo; Holmes nebyl žádný
superhrdina, ale docela zranitelná bytost.

Jiná věc je, že je nám už zde prozrazeno, kdo je vrah. Což je pro
pozdější věky až nepochopitelné. Připomeňme si, že jde vlastně o první
detektivní román v dnešním slova smyslu, který pravidla teprve
vynalézal. Ještě dlouho po něm existovalo to dělení detektivek na
whodunity a howdunity; otázka JAK mohla být klidně důležitější, než KDO.
Vzorový `Strakatý pás` je zrovna čistá howdunita; kdo je vrah víme od
začátku. `Pes Baskervillský` je zakladatelský v tom, že neváhá využít oba
tyto problémy. Autor měl za to, že ta záležitost se psem je důležitější,
než jeho majitel, a podle mne to odhadl přesně.

Po odhalení vraha je finále stále ještě docela dlouhé. Proběhne
přípravná kapitola, kde je nalezen motiv vrahova jednání, a dovysvětlena
záležitost s Laurou Lyonsovou. A je povolán Lestrade k finální pasti na
lapení pachatele. V zásadě nic nebránilo tomu, abychom jméno padouchovo
zjistili s výhodou až někde u scény s obrazem, kde Holmes objeví, že
podezřelý je vlastně další Baskerville. A scénu šlo odsunout docela
daleko dozadu. Souvisí to s nedotaženou postavou paní Stapletonové,
která mohla být v této fázi ideální hlavní podezřelá.

A pak je teprve, po patřičném nervózním čekání, odpáleno hlavní finále,
které v bizarním tehdejším překladu vypadá takto:

> Byl jsem po boku Holmesově, i podíval jsem se na okamžik na jeho tvář.
Byla bledá, avšak měla výraz radostného očekávání. Oči Holmesovy přímo
svítily ve světle měsíčním. Náhle však upřely se vpřed ztrnulým,
utkvělým výrazem a též rty Holmesovy otevřely se úžasem. V tomtéž
okamžiku Lestrade vzkřikl hrůzou a mrštil sebou tváří na zem. Vyskočil
jsem na nohy, moje ztrnulá ruka svírala zbraň, leč mysl moje ohromena
byla strašlivou postavou, jež vyrazila na nás ze stínův mlhy.

> Byl to pes, obrovský pes, černý jak uhel, avšak oči žádného smrtelníka
neviděly nikdy psa takového. Oheň šlehal z otevřené tlamy jeho, oči jeho
plály jako řeřavé, čenich jeho i lalok svítily, jakoby plamének blikal
temnotou. Nikdy ani mozek rozrušený v horečných snech nemohl si
představiti nic divočejšího, děsivějšího a ďábelštějšího nad toto temné
tělo a nad tuto divou tvář, jež vyrazila proti nám z hradeb mlhy.
Dlouhými skoky obrovský, černý tvor tento pádil po stezce, sleduje
přesně stopy přítele našeho*.

Ulovením psa se uzavírá jak horor, tak otázka JAK, kterou měl autor za
hlavní. Takže vlastně vše podstatné. Pozdější autor by tohle finále také
ještě odsunul kousíček za záchranu paní Stapletonové, a možná to rovnou
propojil s pronásledováním vraha po blatech. To skončí rovněž dnes už
klasickým způsobem – bídák zahyne strašlivou smrtí. A dovysvětlovací
poslední Poirotovská kapitola je vlastně úplně zbytečná, protože všechno
důležité už víme. Detaily jsme mohli klidně nastrkat před ty finální
mocné scény.

Ale to je úplně jedno; jsou to všechno drobnosti, které víme až po stu
letech dalšího psaní, kdy byl `Pes` tisíckrát rozebrán na šroubky a zase
složen, tisíckrát napodoben a hlavně mnohotisíckrát čten nebo viděn ve
filmu.

Nakonec bych dodal, že se Psovy moderní fanfiction variace obzvláště
nedaří, protože se ducha této úžasné věci nepodařilo vystihnout.
Odstranit styl 19. století a gotického románu, jakož i to velmi přesné
balancování na hraně přirozeného a nadpřirozeného, nebo dokonce se to
pokoušet přesunout mimo krajinu melancholického močálu se ukázalo být
vždy zásadní omyl.

Přesto doufám, že toto nahlédnutí do vnitřku konstrukce pomůže těm, kdo
si odtud mohou vypůjčit něco užitečného pro svoje hry nebo psaní. To
nejzajímavější jsou právě ty nedořešené a nakousnuté dějové linie; a
také ta fantastická atmosféra.
