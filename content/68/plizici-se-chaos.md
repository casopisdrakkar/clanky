---
Title: "Plížící se chaos"
Authors: Elisabeth Berkeley, Lewis Theobald ml.
Tags: povídka, literatura
Color: gray
Fulltext: yes
Summary: Časem jsem zpozoroval, že přímý symbol a důvod mého strachu je to
       ošklivé bušení, jehož neustálé údery bily k zešílení do mého vyčerpaného
       mozku.
Notes: "přeložil Argonantus. Jména autorů jsou pseudonymy:
       Winifred Virginia Jackson a H. P. Lovecraft"
---

Mnoho se už napsalo o radostech a strastech opia. Extáze a hrůzy De
Quinceye a umělé ráje Baudelairovy jsou uchovány a popsány s uměním,
které je činí nesmrtelnými, a svět zná dobře krásu a strašlivá tajemství
těchto temných světů, do nichž je unášen inspirovaný snílek. Ale i když
se o tom hodně mluví, nikdo se ještě nepokusil prozkoumat povahu
přízraků, zjevujících se takto mysli, nebo naznačit směr neznámých
ozdobných a exotických cest, jež vedou neodolatelně toho, kdo požil
drogu. De Quinceye to táhlo do Asie, země plné mlhavých přízraků,
jejichž strašná starobylost je tak působivá, že „ohromný věk té rasy a
jména přemáhá v člověku pocit mládí", ale dále jít se neodvážil. Ti, kdo
se odvážili, málokdy se vrátili, a i když ano, mlčeli o tom nebo se
zbláznili. Já jsem požil opium jenom jednou -- v tom roce, kdy zuřila
morová nákaza a kdy se doktoři snažili ulehčit utrpení, které nedokázali
vyléčit. Nakonec jsem se vrátil a žil jsem. Vzal jsem toho moc -- můj
doktor byl ustaraný hrůzou -- a já zašel opravdu velmi daleko. Nakonec
jsem se vrátil a žiji, ale moje noci jsou plné podivných vzpomínek a
nikdy jsem už doktorovi nedovolil dát mi opium.

Když jsem tu drogu dostal, bolest a bušení v hlavě byly téměř
nesnesitelné. Co mě čeká, jsem nevěděl, jediné, co mě zajímalo, bylo,
jak tomu uniknout -- vyléčením, nevědomím nebo smrtí. Byl jsem částečně
v deliriu, takže nedokážu přesně určit tu chvíli přechodu, ale asi to
začalo krátce před tím, kdy bušení v hlavě přestalo bolet. Jak jsem
řekl, dostal jsem toho příliš mnoho, takže mé reakce byly asi zdaleka ne
normální. Pocit padání, podivně odtržený od ideje tíhy nebo směru, byl
nejdůležitější, i když vedle toho jsem cítil neviděné zástupy nekonečně
různého druhu, všechny však se víceméně vztahovaly ke mně. Chvílemi to
bylo spíše jako vesmír věků, padající kolem mě, než že bych padal já
sám. Náhle bolest přestala a to bušení se stalo spíš vnější, než vnitřní
silou. Také padání ustalo a přešlo v pocit bojácného dočasného klidu; a
když jsem pozorně naslouchal, zdálo se mi, že bušení pochází od
nesmírného neprobádaného moře, jehož chmurné ohromné vlnobití omývá
jakési pusté pobřeží po bouři gigantických rozměrů. Tehdy jsem otevřel
oči.

Na chvíli mé okolí vypadalo zmateně, jako nezaostřený obrázek, ale
postupně jsem si uvědomil, že se nacházím sám ve zvláštním a krásném
pokoji, osvětleném mnoha okny. Co to je za obydlí, jsem si neuvědomoval,
protože mé myšlenky byly pořád značně nejasné, ale všiml jsem si
mnohobarevných koberečků a závěsů, umělecky vyrobených stolů, židlí,
otomanů a pohovek, jemných váz a ornamentů, připomínajících cosi
exotického, ale ne úplně cizího. To vše jsem pozoroval, ale dlouho jsem
nad tím nepřemýšlel. Pomalu, ale neodolatelně se mi vkrádal do mysli
omračující strach z neznáma, který zatlačil všechno ostatní; strach o to
větší, že jsem jej nedokázal analyzovat; jako by se plíživě vkrádala
jakási hrozba -- ne smrt, ale cosi bezejmenného, neslýchaného,
nevýslovně strašnějšího a děsivějšího.

Časem jsem zpozoroval, že přímý symbol a důvod mého strachu je to
ošklivé bušení, jehož neustálé údery bily k zešílení do mého vyčerpaného
mozku. Zdálo se, že to vychází z nějakého bodu venku pod budovou, v níž
jsem stál, a bylo to spojeno s nejhroznějšími myšlenkovými obrazy. Cítil
jsem, že za těmi hedvábím ověšenými stěnami číhá nějaká děsivá scéna
nebo předmět, a bál jsem se pohlédnout obloukovými zamřížovanými okny,
jichž tu bylo tolik. Když jsem zjistil, že jsou k oknům připevněny
okenice, všechny jsem je zavřel s odvrácenýma očima. Pak jsem našel na
malém stolku ocílku a křesadlo a zapálil jsem mnohé svíčky na zdobených
svícnech po stěnách. Dodatečný pocit bezpečí za zavřenými okenicemi a
při umělém světle mě trochu uklidnil, ale monotónní bušení jsem se úplně
zbavit nedokázal. Nyní, když jsem byl trochu klidnější, byl ten zvuk
stejně fascinující, jako byl hrozný, a proti své vůli jsem zatoužil
hledat, odkud to přichází. Odhalil jsem záclonu na straně pokoje
nejblíže tomu bušení, a uviděl jsem malou chodbu bohatě ověšenou
draperiemi, končící ve vyřezávaných dveřích a ve velkém arkýřovém okně.
Táhlo mě to k tomu oknu stejnou silou, jako mě nejasné obavy současně
odpuzovaly. Když jsem se přibližoval, uviděl jsem v dálce zmatený vír
vln. Tu, když jsem k oknu došel a rozhlédl se na všechny strany, udeřil
mě plnou silou omračující pohled na mé okolí.

Něco takového jsem v životě neviděl a neuvidí to nikdo, leda v deliriu
horečky nebo v opiovém pekle. Budova stála na úzkém proužku země -- nebo
co teď bylo úzkým proužkem země -- plných tři sta stop nad šílícím vírem
vod. Po obou stranách domu spadal nově vymletý útes z červené hlíny,
zatímco proti mně se pořád strašlivě valily hnusné vlny a požíraly zemi
s hroznou monotónní záměrností. Více než míli odtud povstávaly a klesaly
hrozivé hory vln vysoké nejméně padesát stop a na vzdáleném obzoru
spočívaly strašidelné černé mraky groteskních obrysů, číhajíce jako
nezdraví mrchožrouti. Vlny byly temné a purpurové do černa a chňapaly po
ustupujícím červeném bahnu na břehu jakoby chtivýma rukama. Nemohl jsem
se zbavit dojmu, že nějaká jedovatá mořská mysl vyhlásila válku vší
pevnině, možná poháněna rozzlobeným nebem.

Když jsem se nakonec vzpamatoval z omámení, do něhož mě uvrhl tento
pohled, uvědomil jsem si, že jsem v bezprostředním nebezpečí. Jen v té
chvíli, kdy jsem na to hleděl, břeh se o mnoho stop zmenšil, a nemohlo
trvat dlouho a podemletý dům padne do hrozné propasti bičujících vln.
Pospíšil jsem si proto na druhou stranu budovy, našel jsem dveře a hned
jsem vyšel, načež jsem za sebou zamkl podivným klíčem, který visel
uvnitř. Nyní jsem uviděl více ze zvláštní krajiny kolem sebe a povšiml
jsem si rozdílu mezi nepřátelským oceánem a pevninou. Na každé straně
vystupujícího útesu to vypadalo jinak. Po mé levici směrem do vnitrozemí
se pod jasným sluncem klidně vlnilo moře velkými zelenými vlnami. Nad
čímsi na tom slunci a jeho poloze jsem se zachvěl, ale nevěděl jsem a
nevím dodnes, co to bylo. Po mé pravici bylo také moře, ale bylo klidné
a vlnilo se jen mírně, zatímco nebe nad ním bylo temnější a odříznutý
břeh byl bělavý, ne červený. Nyní jsem obrátil pozornost k pevnině a byl
jsem znovu překvapen, protože tamější rostlinstvo nepřipomínalo nic, co
jsem kdy viděl, nebo o čem jsem četl. Byly to jistě tropy nebo aspoň
subtropy -- nesmírné horko ve vzduchu to také potvrzovalo. Chvílemi
rostliny vypadaly jako vegetace mého domova, když jsem připustil, že by
známé rostliny a keře mohly ve změněných podmínkách nabýt takového
vzhledu; ale ohromné palmy všude kolem byly zřejmě cizí. Dům, který jsem
právě opustil, byl velmi malý -- spíš chaloupka -- ale přitom byl zřejmě
z mramoru, a vystavěn byl podivně, mísily se v něm zvláštně západní a
východní prvky. Na rozích měl korintské sloupy, ale červená střecha z
tašek vypadala jako na čínské pagodě. Ode dveří směrem k pevnině vedla
cesta vysypaná zvláštním bílým pískem, široká asi čtyři stopy a lemovaná
po obou stranách statnými palmami a neznámými kvetoucími keři a
rostlinami. Ležela na té straně útesu, kde bylo moře modré a břeh
bělavý. Rozběhl jsem se touto cestou, jakoby hnán zlým duchem
rozbouřeného oceánu. Ze začátku cesta trochu stoupala, pak jsem dospěl
na mírné návrší. Za sebou jsem viděl scénu, kterou jsem opustil; celý
útes se stavením a s černou vodou, s mořem zeleným na jedné straně a
modrým na druhé, a s neznámou a nezvladatelnou hrozbou, plížící se nad
tím vším. Nikdy už jsem to nespatřil, a často o tom uvažuji. Po tomto
posledním rozhlédnutí jsem vykročil vpřed a rozhlédl jsem se do
vnitrozemí.

Cesta běžela po pravé straně pobřeží do vnitrozemí, jak jsem řekl. Před
sebou nalevo jsem uviděl velkolepé údolí, tisíce akrů široké a pokryté
vlnící se tropickou travou, sahající mi nad hlavu. Nejdále na obzoru se
tyčila obrovská palma, která mě fascinovala a přitahovala. V té chvíli
údivu, kdy jsem unikl z ohroženého poloostrova, jsem se postupně přestal
bát, ale když jsem se zastavil a unaveně klesl na cestu, líně hrabaje
rukama v teplém žlutobílém písku, popadl mě nový akutní pocit nebezpečí.
K ďábelskému bušícímu moři se přidala jakási hrůza v šustící trávě, a já
začal nahlas přerývaně křičet: „Tygr? Tygr? Je to tygr? Zvíře? Zvíře? To
se bojím zvířete?" Má mysl zabloudila ke starému klasickému vyprávění o
tygrech, které jsem kdysi četl; snažil jsem se vzpomenout si na autora,
ale nemohl jsem na to přijít. Najednou jsem si v tom strachu vzpomněl,
že to byl Rudyard Kipling - ani mě nenapadlo, že to není starověký
autor. Chtěl jsem najít knihu, v níž to bylo, a obrátil jsem se skoro,
že půjdu zpátky do ohroženého stavení, abych se po ní podíval, když tu
mi v tom zabránil zdravý rozum a ta lákavá palma.

Nevím, jestli bych byl zabránil lákání zpět, nebýt té velké palmy. Ta mě
nyní přitahovala nejvíce a já odbočil z cesty a plížil se po čtyřech
dolů po svahu, třebaže jsem se bál té trávy a hadů, kteří v ní mohou
být. Rozhodl jsem se bojovat o život a rozum co nejdéle, přes všechny
hrozby moře nebo země, třebaže jsem se bál porážky, když se podivné
svištění trávy přidalo k pořád slyšitelnému nepříjemnému bušení
vzdálených vln. Často jsem se zastavil a zakryl si uši, abych to
neslyšel, ale ten nenáviděný zvuk jsem nedokázal utišit. Zdálo se mi to
celé věky, než jsem se dotáhl k lákající palmě a ulehl tiše do jejího
ochranného stínu.

Nyní následovalo několik událostí, jež mě přenesly z největší rozkoše k
hrůze; událostí, nad nimiž se třesu i ve vzpomínce a jež se ani
neodvažuji vysvětlit. Jen co jsem se uchýlil pod splývající listoví
palmy, když tu se sneslo z jejích větví malé dítě tak krásné, jaké jsem
nikdy předtím neviděl. Třebaže otrhané a zaprášené, vypadalo to stvoření
jako faun nebo polobůh a v hustém stínu pod palmou skoro zářilo. Usmálo
se a natáhlo ručku, ale než jsem se mohl pohnout a promluvit, uslyšel
jsem vysoko ve vzduchu krásný zpěv; v němž se vysoké a hluboké noty
proplétaly v dokonalé éterické harmonii. V té chvíli už slunce kleslo za
obzor a v šeru jsem viděl, že hlavu dítěte obklopuje svatozář.

Dítě mě oslovilo stříbrným hláskem: „To je konec. Přišli dolů z hvězd
podvečerním šerem. Všechno je skončeno a za proudy Arinurie budeme
šťastně dlít v Teloe."

Zatímco dítě mluvilo, zpozoroval jsem mezi listy palmy měkkou záři, a
povstáním jsem pozdravil pár, o němž jsem věděl, že jsou to hlavní
zpěváci mezi těmi, jež jsem slyšel. Byli to jistě bohové, protože taková
krása není mezi smrtelníky. Vzali mě za ruce a řekli: „Pojď, dítě,
slyšel jsi hlasy a všechno je dobré. V Teloe za mléčnou dráhou a
arinurijskými toky jsou města celá z jantaru a chalcedonu. A na jejich
kupolích se na mnoha ploškách blýskají odlesky zvláštních a krásných
hvězd. Pod mosty ze slonoviny v Teloe tekou řeky tekutého zlata, nesoucí
výletní bárky mířící do kvetoucího Cytharionu Sedmi Sluncí. A v Teloe a
Cytharionu přebývá jenom mládí, krása a radost, a nezní tam nic než
smích, píseň a loutny. Jenom bohové bydlí v Teloe se zlatými řekami, ale
nyní budeš mezi nimi bydlet ty."

Jak jsem tak okouzleně naslouchal, náhle jsem zpozoroval změnu ve svém
okolí. Palma, která dosud stínila mé vyčerpané tělo, nyní zůstala trochu
opodál nalevo a dost hluboko pode mnou. Zřejmě jsem plul ve vzduchu,
doprovázen nejen zvláštním dítětem a zářícím párem, ale stále se
zvětšujícím davem napůl průhledných mladíků a dívek, ověnčených vinnými
ratolestmi s vlajícími vlasy a šťastnými tvářemi. Pomalu jsme spolu
stoupali, jakoby neseni voňavým vánkem, který nevanul od země, ale ze
zlatých bublin, a dítě mi šeptalo do ucha, že musím hledět pořád vzhůru
ke světelným stezkám, a nikdy zpět ke sféře, kterou jsem opustil.
Mladíci a dívky se dali do zpěvu měkce znějících choriambiků za
doprovodu louten, a já jsem cítil víc klidu a štěstí, než jsem si kdy v
životě dokázal představit, když tu jediný zvuk zvrátil můj osud a otřásl
mou duší. Skrze uchvacující zpěv a loutny jakoby na posměch a v
démonické disonanci zaznělo z propastí dole to prokleté bušení hrozného
oceánu. A jak ty černé vlny vtloukaly svou zprávu do mých uší, zapomněl
jsem na slova dítěte a pohlédl jsem dolů na prokletou scénu, z níž, jak
jsem doufal, jsem už vyvázl.

Pohledem dolů z vesmíru jsem uviděl odsouzenou zemi, jak se otáčí, pořád
otáčí, jak hněvivé bouřlivé oceány ukusují divoká pustá pobřeží a vrhají
pěnu proti otřásajícím se věžím opuštěných měst. A pod strašidelným
měsícem se mihotaly scény, jež nedovedu popsat a které nikdy nezapomenu;
pouště mrtvolného jílu a džungle ruin a dekadence, kde se kdysi
rozkládaly zalidněné pláně a vesnice mé rodné země, a maelströmy
pěnícího se oceánu, kde se kdysi tyčily mohutné chrámy mých předků.
Kolem severního pólu se pařila bažina jedovatých bylin a nakažlivých
mlh, syčících před útokem stále stoupajících vln, kroutících se a
stoupajících ze závratných hloubek. Tu se ozvala nocí ohlušující rána a
přes tu poušť všech pouští se rozšířila kouřící trhlina. A černý oceán
se dále pěnil a hryzal poušť po obou stranách trhliny uprostřed, která
se stále rozšiřovala.

Nyní už nezbývalo nic než poušť, a oceán ji uhryzával stále víc.
Najednou se mi zdálo, že i ten hřmící oceán se něčeho bojí, bojí se
temných bohů podsvětí, kteří jsou silnější než zlý bůh vod, ale i jestli
tomu tak bylo, už se nemohl obrátit zpátky; a poušť už zkusila příliš od
těch hrůzných vln, než aby jim teď pomáhala. A tak oceán pohltil zbytek
země a vylil se do kouřící propasti, čímž přišel o všechno, čeho dobyl
předtím. Rozléval se znovu z nově zaplavených zemí a odkrýval smrt a
hnilobu, hnusně prýštil ze svého dávného dna a odhaloval temná tajemství
roků, kdy čas byl ještě mladý a bohové se ještě nezrodili. Nad vlnami
stoupaly obrostlé dávné věže, na něž jsem se pamatoval. Měsíc kladl
bledé světelné lilie na mrtvý Londýn a Paříž vstávala z vlhkého hrobu,
aby ji posvětil hvězdný prach. A pak povstávaly věže a monolity také
porostlé vegetací, ale nepamatované; strašné věže a monolity zemí, o
nichž nikdo nevěděl.

Bušení přestalo, zůstal jen nezemský řev a sykot vod padajících do
propasti. Kouř z ní se změnil na mlhu a téměř skryl svět, jak pořád
houstl. Pálila mě do obličeje a do rukou, a když jsem se rozhlédl, co
dělají mí společníci, zjistil jsem, že všichni zmizeli. Pak náhle
všechno skončilo a nevěděl jsem nic více, než jsem se probudil na lůžku.
Jak ten oblak páry z plutonské propasti zahalil před mými zraky celou
plochu, nebe vykřiklo náhlou bolestí z divokých otřesů, které zasáhly
celý vesmír. Stalo se to v jediném závratném záblesku výbuchu; v jediném
oslepujícím holocaustu ohně, kouře a hromu, jenž rozpustil měsíční
srpek, spějící do prázdna.

A když se kouř rozpustil a já se pokusil pohlédnout na zemi, spatřil
jsem pod studenými výsměšnými hvězdami jen umírající slunce a bledé
smutné planety, hledající svou sestru.
