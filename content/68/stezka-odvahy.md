---
Title: "Minidungeon: Stezka odvahy"
Authors: Sarsaparillos
Tags: doplňky do hry, minidungeon
Color: green
Fulltext: yes
Summary: Dobrodružná výprava do Ravnburghské stoky, ve které postavy pátrají po boku
       neohrožených skautů po ztracených bratrech a mýtických dračích vejcích
---

O co jde
--------

> Skupinka chlapců ze skautského oddílu Bobří tlapa vyrazila se svým
vedoucím do podzemí Ravnburghu zdolat tradiční stezku odvahy. Trofej
Odvážného bobra získá každý skaut, který zcela sám projde podzemní
chodbou až na konec, odkud přinese jedno zaručeně pravé dračí vejce.
Zatímco skautský náčelník Rick Titanus čeká s chlapci v podzemí nedaleko
výlezu na ulici, vyráží první odvážlivec Ferda, vyzbrojený jen dřevěným
mečíkem a svíčkou, do tmavé chodby. Když se ani po delší chvíli nevrací,
vydá se Titanus pro jistotu za ním. A poté, co se ani moudrý náčelník
dlouho neobjevuje, chystá se zbytek hochů vyrazit do neznáma po stopách
svých skautských bratří...

Dungeon je úmyslně psán se značným nadhledem a měl by působit víc jako
humorné odlehčení než epické dobrodružství. Každopádně vypuštění
parodických prvků nejspíš ničemu neublíží, stejně tak je možné zapojit
nadpřirozeno a magii, zejména na konci podzemí.

Jak se sem dostat
-----------------

- Postavy na ulici osloví sebevědomý kluk, který je žádá o zapůjčení
meče nebo aspoň nožíku. Tvrdí, že jakmile vysvobodí ztracené bratry, meč
zase navrátí.
- Postavy zaslechnou z kanálu vážný hovor několika chlapeckých hlasů,
kteří jsou podle všeho v poslední fázi příprav před výpravou pro dračí
vejce.
- Měšťan zaplatí postavám za to, že najdou a dovedou jeho synka, který
se „už zase někam vypařil s tou podivínskou bandou objímačů stromů".

Místnosti
---------

> Celý dungeon se nachází kdekoliv hlouběji pod ulicemi Ravnburghu.
Místy do něj může prosakovat povrchová voda, přicházet štěrbinami
vzdálené světlo nebo postavy mohou zaslechnout zvuky z ulice. Celkově se
ale jedná o vlhké, temné a nepříjemné prostředí prostoupené intenzivním
zápachem hniloby a rozkladu.

### Vchod se skauty (1)

Po kamenných schůdkách a úzkém žebříku postavy sejdou zhruba dvě patra
pod zem. Tam ve stísněné místnosti stojí v kroužku asi tucet zhruba
desetiletých hochů *(2)*. Oslovují se „bratře" a zcela seriózně plánují
pátrat v podzemí po Ferdovi a Titanovi. Na postavy reagují chladně a
nerušeně pokračují v přípravách. Prozradí jim účel jejich skautské
výpravy i stezky odvahy a pokud postavy nabídnou pomoc, po krátké poradě
ji přijmou. Když se postavy rozhodnout pátrat samy, chlapci budou
neodbytní a bude je potřeba přesvědčit, aby zůstali v bezpečí.

Skauti jsou úplně mizerně vybavení -- vlastní jen dřevěné mečíky a pár
svíček, kousek ztrouchnivělého provázku a březovou kůru. Mají absolutně
zkreslené představy o tom, co by je mohlo čekat a jak se s tím
popasovat. Neumí si zavázat ani tkaničky, na jednu svíčku spotřebují pět
sirek a své dřevěné mečíky snaživě brousí o ohlazené kameny. Co jim
chybí v hlavách a zázemí, vynahrazují odvahou a tvrdohlavostí. O svém
vedoucím, bratru Titanovi, mluví jako o polobohu -- jeho údajné skutky
jsou daleko za hranicí epičnosti settingu a do značné míry vysvětlují
„vyspělost" skautů.

Z místnosti vede jediná mírně točitá chodba dál do tmy.

Stoka a mříž
------------

Chodba končí v místnosti s odporně zapáchajícím bazénkem končící stoky
uprostřed. Kolem bazénku se dá dostat pouze po úzkých římsách kolem
stěn, které jsou porostlé mechem a plísní a kloužou. Uprostřed bazénku
si je možné všimnout víru, kterým odtéká stoka někam do hlubin *(3)*. Ta
do místnosti přitéká na pravé straně kanálem, který je sice dospělému
člověku sotva po pás, ale má silný proud a smrdí tak, že by do toho
sotva někdo vlezl. V kanálu si je možné všimnout lana, které se vlní na
hladině a je přivázáno někde dál proti proudu -- pravděpodobně patří
Titanovi.

Na levé straně pokračuje chodba dál, ale je přehrazena zamčenou mříží,
kterou se protáhne maximálně tak desetiletý chlapec *(4)*. Pokud jdou
skauti s postavami a ty nezakročí, prolezou kluci skrz mříž a vydají se
dál. Zrezatělý zámek mříže je možné vyháčkovat paklíčem, což je celkem
tiché, ale bude to nějakou dobu trvat. Nebo je možné hrubou silou mříž
vylomit, což je skoro hned, ale nadělá to kravál (a pravděpodobně
upozorní hlídače v místnosti dále).

Hlídka a zajatci
----------------

Místnost je podobného tvaru jako předešlá, ale je dlážděná a stoka teče
podél pravé strany v krytém kanálu. Kanál s místností spojuje pouze
velká díra z vymlácených cihel *(7)*. Pokud postavy postupují stokou,
mohou zde kolem díry projít možná i bez povšimnutí hlídačů v místnosti.
Pokud přicházejí chodbou od mříže, kryje je několik ledabyle
naskládaných sudů a beden zakrytých plachtami. Mezi bednami sedí na zemi
u lucerny dva hlídači *(5)*, kteří na dlaždicích hrají dámu a sotva
věnují pozornost svázanému Ferdovi a Titanovi *(6)*, kteří s roubíky v
ústech sedí opření o protější zeď. Hlídačům se co chvíli zakutálí nějaká
figurka, ale spíš než aby ji šli hledat, seberou jeden z odznaků
skautům. Ačkoliv jich má Titanus desítky a Ferda jen pár, nese chlapec
jejich ztrátu mnohem statečněji.

Jsou-li hlídači konfrontováni s právě jednou postavou nebo libovolným
počtem skautů, pokusí se vetřelce přemoct a svázat. Jakmile jsou
přečísleni (a na to stačí i dvě postavy), křičí na poplach a utíkají
nejvolnější cestou do bezpečí. V případě velkého průšvihu jsou i ochotní
prolézt dírou do stoky.

V zadní části místnosti jsou dvě užší chodby dál a vlevo jedna zamčená a
zamřížovaná, která vede jinou cestou na povrch *(13)*. Klíč má u sebe
Weasel (viz dále) a je na vypravěči, jestli chce mít zde dungeon
ohraničený, nebo otevřený do dalších prostor, které postavy mohou
prozkoumat. Užšími chodbami se sem nesou hlasy rozhovoru.

Krokodýl *(9)*
--------------

Obě úzké chodby vedou do jedné poslední místnosti, ve které se to hemží
pytláky *(8)*. Svým tvarem tato místnost připomíná první s bazénkem. I
zde je uprostřed hluboká nádrž s vodou, ovšem mnohem větší a do této
jímky naopak voda přitéká. Z levé části pod stropem proudí v podobě
menšího vodopádu *(10)* trhlinou ve skále čistá voda a tvoří většinu
hladiny jezírka. Z pravé zdi čouhá několik shnilých trubek *(12)*, ze
kterých vytékají splašky, mísí se s vodou v nádrži a odtékají již známou
stokou. I zde vedou kolem dokola nádrže relativně úzké římsy, které jsou
na mnoha místech polorozpadlé. Při obcházení nádrže je největší
překážkou kluzká římsa pod vodopádem a smradlavá římsa pod trubkami.
Mezi nimi na kamenech leží v písku několik vajec *(11)*.

Pytláci vyrazili na lov obřího krokodýla, který ve zdejší nádrži
skutečně žije, a jehož vejce měli přinést skauti. Celkově jich je více
než postav a mají velmi slušné vybavení k chytání zvířat, ovšem celkem
slabé k boji. Jejich vůdce, prohnaný Weasel, obchází vodní plochu s
tlustou bichlí v rukách. Horečně listuje v knize nadepsané
`Základy lovu jelenů` a křičí na své muže zmatené rozkazy k přípravě pastí. Krokodýl
mezitím pozorně vyčkává ukryt pod hladinou na to, co se bude dít.

Weasel chce živého krokodýla prodat nějakému Ravnburghskému sběrateli a
pokud postavy na pytláky přímo nezaútočí, pokusí se s nimi dohodnout.
Zkusí využít příležitosti a ulehčit si práci, ovšem za co nejmenší cenu.
Pokusí se postavy přesvědčit, že obří krokodýli v Ravnburgském podzemí
jsou nejen pro zvědavou mládež příliš velkou hrozbou a jejich odlov je
vlastně dobrým skutkem (argumentuje mimo jiné i tím, že svázání
nenechavého Ferdy a Titana bylo pro jejich vlastní ochranu). Pokud budou
postavy žádat za výpomoc odměnu, nabídne jim podle něj nesmírně cenná
krokodýlí vejce, ze kterých se nepochybně brzy vylíhnou malí krokodýli.
Případně se je pokusí i vyplatit, ale směšně malou částkou. V případě,
že postavy zabily nebo vážně zranily stráže v předchozí místnosti, bude
Weasel žádat pomoc s lovem jako bolestné. Dojde-li k boji mezi postavami
a pytláky, pokusí se Weasel zejména využít přesily své skupiny a
natlačit nepřátele do vody ke krokodýlovi.

Obří (a dost možná i zmutovaný) krokodýl je skutečně pořádný macek a měl
by být výzvou i pro spojené síly postav a pytláků. Naštěstí je úplně
pitomý a čím stupidnější plán či past si postavy připraví, ideálně
přesně podle knihy, tím větší je šance, že ho přelstí. Ostatně,
nejrůznějšího bizarního haraburdí mají pytláci v sudech a bednách
spoustu. Pro úspěšné odchycení krokodýla jsou obzvláště vhodné znalosti
o lovu jelenů nebo kajmanů. Bránící se krokodýl se pokusí vysbírat
tlamou svá vejce a přemístit je mimo dosah vetřelců. Útočníky se pokusí
odhodit ocasem, rozdrtit zuby nebo stáhnout pod vodu a utopit. Do toho
všeho budou skauti prudit neustálými námitkami o potřebě přirozeného
prostředí pro vzácná a chráněná zvířata.

