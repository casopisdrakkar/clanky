---
Title: "Dystopie"
Authors: Marek Vanžura
Tags: téma čísla, dystopie
Color: blue
---
Dystopie je nepochybně pochmurným místem. A to ani nemusí být provázena mračny napuchlými bouřkou, ani přikryta oblakem radioaktivního spadu. Ne. Dystopie je pochmurná již ve své podstatě. Může být pravé poledne, kdy vysoko na obloze pluje zlatavý kotouč a svou plnou silou rozpaluje šedé betonové ulice, ale zde, v místě zvaném Dystopie, budete pociťovat neustálé mrazení v zádech, a ať se budete otáčet sebevíc, zdroj chladu nenaleznete. Zdroj chladu je totiž zahnízděn přímo ve vás a zároveň je všudypřítomný. Je jím strach. Ano, i navzdory slunečním paprskům rozpalujícím asfalt, budete stále cítit pochmurnost.
