---
Title: "Úvodník"
Authors: redakce
Tags: úvodník
Color: gray
Summary: Úvodní slovo
Fulltext: yes
---
Prosinec – občas (v posledních letech však již zřídkakdy) měsíc sněhu, vždy ovšem měsíc oblíbených Vánoc a letos nově i měsíc Drakkaru. Jako každý sudý měsíc, i v prosinci vám opět přinášíme spoustu zajímavého, zábavného, ale i poučného čtení.

Na úvod jedna špatná zpráva. Jak jistě víte, nikdo z nás se vydáváním Drakkaru neživí, a tak vám musím oznámi, že pro toto číslo byly vynechány dva oblíbené články na pokračování. Jedním z nich je Cadwallon; nevím jak vy, ale já si vždy rád přečtu Dalcorův příběh z tohoto zajímavého prostředí pro jednu taktickou hru z francouzské provenience. Druhým nezařazeným textem je „Našli jsme pro vás na webu“. Vitus se pro toto období stal natolik vytíženým, že svůj článek musel přesunout až do dalšího čísla. A proto se nemusíte bát, že by náš seriál na pokračování (ať už podrobný návod na hledání zajímavých materiálů na zahraničních stránkách nebo povídka z Cadwallonu) skončil. Oba tyto články se připravují do dalšího, v pořadí již šestého čísla.

Dost však bylo pro tyto dva měsíce již špatných zpráv, lepší je vždy říkat to pozitivní. Jelikož toto čtete, je jasné, že Drakkar je tu opět pro vás a tedy jsme všichni živi a zdrávi. Redakce se ustálila, ale stále máme zájem o nové autory, ilustrátory, korektory i pomocníky. A když se vše povede, chystáme pro vás i velkolepý vánoční dárek ve spolupráci s Dechem Draka. V něm vyjde dobrodružství jednoho z našich autorů, které se usadilo na vítězných pozicích ve „Spáru“ a my máme svolení na toto dobrodružství vydat speciální číslo Drakkaru s aplikacemi na nejrůznější systémy. A pokusíme se to udělat.

Připravili jsme pro vás i nový druh článku – rozhovory. V tomto čísle je rozhovor s šéfredaktorem Drakkaru nejen o tomto internetovém dvouměsíčníku. Pokud se mi to podaří, do dalšího čísla mám naplánovaný rozhovor s Markusem a crowenem, tedy administrátory komunitního serveru české i slovenské RPG scény pojmenovaného RPG.sk. To je však prozatím hudba budoucnosti, jak by řekla jedna z mých oblíbených filmových postav.

Za celou redakci Drakkaru i za spolupracovníky vám ze srdce přeji příjemné prožití vánočních svátků a poklidnou oslavu Nového roku a prvního února se na vás budeme těšit u nového čísla Drakkaru.
