---
Title: "Úvodník"
Authors: redakce
Tags: úvodník
Color: gray
Summary: Úvodní slovo
Fulltext: yes
---
Milé čitateľky, milí čitatelia,

ak sa Vám zdá, že po revolučnom extempore nálada a produktivita redakcie klesla, je na tom kúsok pravdy. Nie je to však teplom a predlžujúcimi sa dňami, ktoré lákajú od písania článkov kamsi von. Tvrdé jadro redakcie totiž pilne pracuje na Dračím doupěti 2, ktoré uvidíme už na GameCone v júli/červenci tohto roka. Zlým jazykom možno podsunúť aspoň jeden rekord: tento Drakkar je historicky najkratším číslom.

Veríme však, že nie najhorším.

Stálicou zborníka je „otravová séria“ Jana „Faskala“ Nováka a v tomto čísle sa venuje šípovým jedom. Ak ste nikdy netúžili zisťovať, čo presne znamená kurare z Dračího doupěte, tento článok vám to objasní.

Rovnakým pravidelným pasažierom Drakkaru je aj Ján „crowen“ Rosa a jeho séria o typoch (ne)hráčskych postáv v konkrétnych prostrediach. Dnes to bude o špeciálnych jednotkách, teda o všetkých tých vyslobodzovačoch, výsadkároch, snajperoch a ostatných nenahraditeľných typoch, ktoré dokážu kriticky zvrátiť chod vojenskej operácie.

V sérii Minirecenzií sa zase venujeme špiónsko-agentskej miniatúre Johna Wicka, Wilderness of Mirrors, ktorá je dôkazom toho, že žánrová hra nielenže nemusí mať tristo strán pravidiel, ale atmosféru a štýl typických príbehov môže simulovať oveľa lepšie, než ťažkotonážnejší kolegovia, a zároveň prinášať záplavu skvelých nápadov.

Johna Wicka uvidíme ešte raz: v sérii článkov Play Dirty prinášame preklad deviatej epizódy, ktorá sa venuje odmeňovaniu hráčov, a dáva nápady, ako odmeniť hráčov inak než len číslom reprezentujúcim body skúsenosti.

Svetu Albion sa venuje článok od Sparkle. Svet staršej počítačovej RPG, ktorý je tak trochu v zabudnutí, ale prináša mnoho nápadov pre hru v prírodnom, nízkotechnologickom svete, ktorý možno preskúmavať a objavovať, že nie vždy treba dať na prvý dojem.

Skladačku článkov uzatvára Ecthelion² a článok venovaný orientálnej mágii a vyvolávaní rozličných typov džinov, ktorý možno použiť nielen v Príbehoch Impéria.

Príjemné čítanie želá za redakciu Alef0.
