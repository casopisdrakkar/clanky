---
Title: "Úvodník"
Authors: redakce
Tags: úvodník
Color: gray
Summary: Úvodní slovo
---
Drahé čtenářky, vážení čtenáři,

Vítáme vás u prvního poGameconového Drakkaru. Pro mnohé z vás byl Gamecon možná jen nevýrazné pípnutí na radaru letních akcí, ale vězte, že pro nás v redakci byla tato herní sešlost důležitým milníkem – právě na Gameconu bylo totiž pokřtěno Dračí doupě II a oficiálně uvedeno na trh. V době uzávěrky tohoto čísla Drakkaru se DrDII teprve začínalo prodávat, ale věříme, že už v příštím čísle vám přineseme recenzi této reinkarnace nejstarší české RPG hry.

Pro nás v redakci je vydání Dračího doupěte II zároveň tak trochu vykoupením. Všichni tři členové redakce byli zároveň členy vývojového týmu Dračího doupěte II… a občas to bylo na podobě Drakkaru vidět nedostatkem času, který si Dračí doupě vzalo. I toto číslo vznikalo z velké části mimo redakci, a tímto bychom chtěli poděkovat všem externím pomocníkům a zejména přispěvatelům, kteří poslali články.

Abychom vám nějak vynahradili zanedbávání v posledních číslech, zavádíme od tohoto čísla novou stálou rubliku Dračí doupě II. Na tomto místě bychom rádi zveřejňovali dodatky, nová pravidla, zvláštní schopnosti, předměty, zbraně, rasy, dobrodružství a další materiály, ať již vytvořené někým z autorského týmu nebo dalšími tvůrci, které oslovíme nebo jim nabídneme spolupráci. Můžete se tak těšit, že v každém Drakkaru najdete nějaké informace a doplňky, které přímo využijete ve svých hrách.

Drakkar však stále zůstává především časopisem o RPG hrách obecně (a nejen o nich). Aktuální číslo nám vyšlo poněkud magické: Petr Chval vás provede světem středověké černé magie, v sekci DrDII naleznete přehlšel magických předmětů a nakonec si můžete zahrát dobrodružství z pera Pavla Veselského, které se odehrává ve věži plné šílených mágů. Na závěr bychom chtěli poděkovat „Mie Goldengirl“, která nám poslala představení internetové herny, kde se hrají příběhy na motivy Eragona. Je to velmi zajímavá ukázka toho, jak rozmanitých podob dnes mohou RPG hry nabývat. Pokud byste i vy chtěli představit nějaký projekt či hernu, o kterých jsme na stránkách Drakkaru ještě nepsali, s velikou radostí váš článek vydáme.

Přejeme vám příjemné čtení.
