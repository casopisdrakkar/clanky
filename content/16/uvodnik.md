---
Title: "Úvodník"
Authors: redakce
Tags: úvodník
Color: gray
Summary: Úvodní slovo
---
Vážení čtenáři,

říká se, že dějiny se opakují v kruzích. Přestože nad obecnou pravdivostí tohoto tvrzení bychom mohli polemizovat dlouho, na herní scéně, zdá se, platí dvojnásob. Nemusíte ani sledovat anglofonní nakladatelství a jejich donekonečna se opakující reedice a adaptace RPG her ze zlaté éry (např. naposledy byla ohlášena třetí edice WFRP), dokonce i domácí hráči jakoby se vraceli ke svým kořenům. Zatímco ještě před rokem jsme mnozí upínali zrak za velkou louži a na domácí RPG jsme si ani nevzpomněli, dnes nestíháme přes záplavu domácích her registrovat nic jiného: Střepy snů Matouše Ježka se už půl roku utěšeně prodávají. Vzniklo nové nakladatelství Mytago, které tiskem vydá graficky úchvatné Příběhy Impéria. A v neposlední řadě Altar oficiálně oznámil vývoj Dračího doupěte 2. Kruh se uzavírá.

<!--more-->

Podobnou obrodu prožívají i hráči na západě, jen s tím rozdílem, že ti se vracejí ke čtverečkovaným mapám, počítání oleje v lucerně a odhalování pastí v uzounkých chodbách. O této „old school renesanci“ psal Michal Sedlačko v minulém Drakkaru. Dnes vám přinášíme závěrečnou část jeho článku o prapůvodu RPG her.

Abychom ani my v Drakkaru nezůstali pozadu, rozhodli jsme se, že se rovněž vydáme ke kořenům - a to rovnou ke kořenům fantastiky. Vítáme vás tedy u šestnáctého čísla našeho webového časopisu, které nese podtitulek Mýty a legendy. Přišla nám od vás řada zajímavých článků, jež se ponořují do hlubin mytologie, aby vám přinesly cennou inspiraci a rady do hry. Za všechny si dovolím upozornit na článek Pavla Veselského, který se srdnatě pokusil vyextrahovat žánrová kritéria mýtických příběhů a podat je v čtivé formě.

<em>Legendou</em> je bezpochyby i stálice česko-slovenské scény, Dračí doupě. Věděli jste, že mu v příštím kalendářním roce bude už 20 let? Byla by ostuda zapomenout na hru, jíž vděčíme za to, že do našich končin přinesla hry na hrdiny. Oprášili jsme proto své příručky a napsali jsme pro vás recenzi, která se na tuto hru snaží podívat očima dnešního hráče.

Možná si při tom všem listování všimnete, že se nám v Drakkaru začínají ukotvovat některé stálé rubriky. K představování herních světů pro Dungeons and Dragons a sérii Zahrajte si s námi od Petra a Petry Kopáčových dnes přibyla i rubrika Čerstvě přečteno s Petrem Jonákem. Ta je zároveň i výzvou pro vás, čtenáře, kteří do ní můžete přispět svou vlastní minirecenzí.

Když už jsme u těch stálic, rozhodně nepřehlédněte přílohu tohoto čísla. Je jí „alefův“ překlad vypravěčské kapitoly ke hře Houses of the Blooded. Tu jsme z této - bezesporu nápadité - hry vypreparovali z toho důvodu, že obsahuje skvělé rady pro vypravěče, snadno přenositelné i do jiných systémů. Koneckonců její autor, John Wick, bývá často opěvován jako jeden z nejinspirativnějších designérů dneška. Oklikou jsme se tak — jako had Uroboros požírající vlastní ocas — opět vrátili k <em>legendám</em>. Vidíte?

* * *

Za celý tvůrčí tým Drakkaru vám přeji příjemné čtení.

<em>Jiří „Markus“ Petrů</em>
