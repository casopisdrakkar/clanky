---
Title: "Hoďte si na iniciatívu"
Authors: Jozef „Joe“ Kundlák
Tags: Dungeons and Dragons 3e a 3.5e, komplikovaný systém, začátečníci, zápis ze hry
Color: gray
Fulltext: yes
---
Čas od času si to bude chcieť vyskúšať každý Pán hry; začať hru, ba dokonca celú kampaň touto hláškou. Ten náš to plánoval už dávno, najmä keď držal v rukách RPG-čko Dungeons and Dragons (DnD) znovu po dlhšom čase, vyplnenom hraním iných (a aj menej známych a používaných) systémov. Človek sa bezpochyby často vracia späť ku svojim koreňom. K tomu, s čím vyrástol a čo ho možno voviedlo do problematiky. Pripočítajte k tomu hrsť ostrých hranatých kociek v ruke, trasúcej sa od vytrženia a meč za pásom a máte vymaľované. Je nutné podotknúť, že ja sám som do tejto DnD hry vhupol ako úplný nováčik - osamelý nováčik medzi ostrieľanými vlkmi, sypúcimi z rukáva otrlé hráčske a najmä pravidlové výrazivo - a moja jediná znalosť bola, že „testovanie schopností postáv v určitej situácii rovná sa hodu k20 s pripočítaním hodnotenia danej schopnosti postavy proti cieľového číslu, stanovenému situáciou alebo Pánom hry, ktoré musí byť hodom vyrovnané alebo prekonané“. Celkom...  

_...jednoduché? Hody na atribúty... ako sa to hádže? Aha, takže toto pridelím... takto. Hm, koľkože to mám bodov schopností? Počkať, rasa... povolanie... hmm... Aha, takže 20 bodov. Akéže to mám rasové schopnosti? Tie sú za jeden bod, ostatné za dva. Dám si toto a toto, ešte toto a toto. Ok to mám 16, takže ešte toto, toto a toto. Hodím si na peniaze, vyberiem featy a kuknem do výbavy. Záchranné hody... sa rátajú podľa rasy a povolania? Dobre, takže... toľkoto. AC... no, môžeš mi s tým pomôcť?_  

Ako hovorím. Jednoduché. Ale pre ostrieľaných borcov. Poviem vám, vytvoriť si svoju prvú, druhú a aj tretiu postavu v DnD-čku (alebo podobnom štatistikami nabitom systéme) je fuška, bezmála hodná stredoškolskej skúšky. Priznajme si, na výške by ste si už museli naštudovať celú Príručku hráča a urobiť z nej výťah. Božeuchovaj, to sa pôjdem radšej bicyklovať! A veľmi tomu nepomáha ani koncept postavy, ak ho máte pripravený dopredu. Teda nepomáha zjednodušiť to hádzanie, počítanie a zapisovanie do správnych políčok. Pomôže keď tak len pri zúžení výberu možností a vypichnutí vlastností a „tieto-by-som-si-asi-mohol-dať-čo-myslíš„ schopností. A preto šup! k20 do jednej ruky, 2k4 do druhej, do zubov ceruzku a na kolená papier a beda Šťastene, ak má dneska zlý deň! Nemám predsa rituálneho bojovníka na to, aby mal nízku obratnosť a silu... a nech si ma neželá, ak budem mať inteligenciu pod 12!  

Bez mučenia sa priznám, že vytvoriť koncept mojej prvej postavy bola otázka polhodiny rozmýšľania popri práci a nápady po pomalšom začiatku prúdili jedna radosť. Takže najťažšou časťou bol spomínaný kockový maratón. Ešteže s tým všetci okrem mňa nemali (skoro) najmenší problém, takže som mal tútorov zo všetkých strán. Asi ako hladný Nemo medzi žralokmi po obede. Tvorbu postáv sme úspešne ukončili a s tým aj prípravné sedenie. Ostávalo iba tešiť sa na ďalšie a využiť niekoľkotýždňový čas na preštudovanie poľného manuálu základných pravidiel a postupov prežitia v bežných a mimoriadnych situáciách. Cha! Ako keby ste v živote neboli na výške. Tam sa učí deň pred skúškou, najlepšie ešte v dané ráno. Tak som tento štatistický trend využil aj ja a príručku som otvoril v autobuse pri ceste na prvé a začiatočné dobrodružstvo. Že som toho veľa nestihol je asi jasné asi tak, ako číslo predajnosti ďalšej verzie jaskynných plazov. Tak som plný očakávania začal svoje pôsobenie vo svojej oficiálne prvej RPG družine.  

_Môžem urobiť päťstopový krok a potom zaútočiť, aj keď je niekto predo mnou? Źe koľko mám základný pohyb... 30 stôp? Ok, tak prejdem sem a chcem naňho zaútočiť mečom. k20... s bonusom na útok +3 mám 16\. Trafil som? Výborne, tak hádžem na poškodenie... 2k4... 7! Fúúú... ešte žije? No dobre, ale mal som šťastie! Kto ide ďalej?_  

Účtovníctvo pre druhý ročník stredných škol. Zo začiatku tak isto náročné a presne tak isto sa od neho musíte dostať. Nehovoriac o tom, že chcete popri tom ešte farbisto popisovať situáciu okolo vás a dej, ktorý sa odohráva mimo štvorčekového hracieho plánu s kamienkami, predstavujúcimi vás a vašich nepriateľov v boji, hŕbou škodoradostných diablových číselných nástrojov a fixkou nakresleného prostredia. Áno, vizuál je krásny, najmä ak si dokúpite predpripravené plániky s takmer fotorealistickým prostredím a figúrky, znázorňujúce vás a vaše nemesis. A spríjemní vám atmosféru. Keď ale chcete vystihnúť plastické prostredie boja, musíte na to z inej strany. A tú stranu musíte najprv v záplave papiera a spŕškach iskier z fyzického kontaktu na bojisku nájsť. Čo je jeden z mojich perspektívnych plánov práce v najbližšej päťr.... na najbližších sedeniach. Z detského šermovania odlomenou drevenou vetvičkou som už totiž bohužiaľ vyrástol a aj keď by som sa tam rád vrátil, nazad cesta nemožná, napred sa ísť musí. Takže päťstopý krok a... prepáčte.  

Najväčší môj problém pri prvej hre bol vyznať sa v záplave nových pravidiel. Slovom „nových“ myslím základných herných. To ale nie je taká zásadná prekážka, ako by sa na prvý pohľad zdalo. Nie pri skúsenejšej družine s pár nováčikmi. Na obtiaž je to len vtedy, keď sa zíde družina úplných ucháňov, ktorí nemajú o drakoch a jaskyniach ani páru a musia sa okrem rozvíjania príbehu sústrediť aj na hľadanie základných pravidiel v príručke a dohadovanie sa o ich význame a dopade na situáciu. Vtedy sa niekoľko sedení, a verím tomu, že kľudne aj celá kampaň, môže odohrávať v duchu „chcem spraviť toto – nájdi na to pravidlo – nie tak to asi nefunguje – ja chcem niečo iné – nie, ja mám pravdu – to musíme zmeniť!“. Do tohto chaosu najlepšie vnesie poriadok niekto skúsený, kto má pár (rozumej veľa) sedení už za sebou a tieto začiatočnícke neduhy sa ho prestali týkať, keď v slovníku vymenil „AC“ za „krúžkové brnenie po starom otcovi“.  

A najhoršie bolo to, že som ako nováčik svojimi otázkami brzdil rozvoj príbehu a niektoré veci sa museli opakovať viackrát, než som ich vstrebal. Ale na druhej strane, keďže som bol hodený do vody, musel som zapojiť aj svoju šedú mozgovú kôru a vysporiadať sa so situáciou najlepšie, ako som vedel a vládal. Čo mi prospelo. A môžem povedať, že krst ohňom mi síce opálil krídelká, ale nespálil most, na ktorom práve stojím. A môžem sa po ňom vydať na ďalšiu cestu a o chvíľu sa ponoriť do dobrodružstva naplno bez toho, aby som musel rozmýšľať, ktorý hranatý plastový výtvor musím použiť, aby som tú krásnu elfku obral o jej cenný drahokam... Keď nad tým tak rozmýšľam, ktorý bojový obrad som si to chcel vybrať?

_Autentickosť tohto príspevku bola overená a autor po dlhom mučení priznal, že hovorí pravdu, čistú pravdu a nič než pravdu. Naviac neboli pri písaní tohto príspevku zranené, zabité ani zneužité žiadne živé, ohrozené ani mŕtve zvieratá._
