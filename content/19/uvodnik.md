---
Title: "Úvodník"
Authors: redakce
Tags: úvodník
Color: gray
Summary: Úvodní slovo
Fulltext: yes
---
Vážené čtenářky, vážení čtenáři,

devatenácté číslo Drakkaru, které právě čtete, je vlastně vydáním jubilejním. Snad se zdá, že jsme si za jubileum vzali jakési podivné číslo, ale uvědomíme-li si, že Drakkar je dvouměsíčník, pak je nasnadě, že devatenácté číslo vychází přesně po třech letech od vydání čísla prvního. Jistě, přesně tři roky od vydání prvního čísla vyšlo žertovné aprílové číslo, v němž jste se mohli pocvičit v latině na textech velikánů latiny klasické, středověké i biblické. Doufáme ale, že nám tento drobný úskok, jenž nám umožnil mírně posunout vydání tohoto čísla, odpustíte.

Z obálky jste zřejmě již poznali, že tématem devatenáctého Drakkaru je „vzdálený třpyt hvězd“. Ano, časopis Drakkar po třech letech konečně patří ke hvězdám! (...víte, že sloveso „patřit“ má i význam „hledět“?)

<!--more-->

Co tedy můžete v tomto hvězdném čísle nalézt? Sešlo se nám celkem deset článků, a jeden lepší než druhý. Některé z nich přišly od autorů ve dvojicích a také díky svému společnému tématu se dají označit za dvojčlánky:

Otázku vesmírných bitev s nádechem žánru space opera a jejich zapojení do RPG řeší ve dvojici článků <em>Ohromné vesmírné bitvy a Ohromné planetární bitvy</em> autorská dvojice Ecthelion². Článek s podobnou tématikou, ale pojatý více obecně, připojuje Jarilo v článku o military SF, upozorňuje na nejdůležitější prvky vojensky pojaté hry v žánru sci-fi a přidává inspirační zdroje pro hru.

Najdete zde také pokračování či doplnění Crowenova článku o cizích postavách z minulého čísla, tentokrát je zaměřeno mimojiné na nenásilné zapojení cizích postav do hry. Druhým Crowenovým článkem na téma cizích postav v tomto čísle je stručné představení možností, které mají vypravěči k dispozici, nechtějí-li své hráče ve vesmíru konfrontovat pouze s malými zelenými mužíky.

Třetím „dvojčlánkem“ je již tradiční Baelařino představení deskových her – v rubrice <em>Zahrajte sa s nami</em> představí čtyři hry pro (právě) dva hráče. V souladu s tématem čísla se také dozvím něco o hře z prostředí Star Wars – budeme v ní prchat z Hvězdy smrti.

Hvězdným válkám se věnuje i Peekayova recenze hry <em>The Star Wars RPG</em>, v recenzované inkarnaci již téměř dvacet let staré, přesto stále přitažlivé.

Na konec jsem si nechal příspěvky pánů s přezdívkami začínajícími na „A“. Aljenovo představení světa Nullaquy, civilizace uvězněné v kráteru vyplněném prašným mořem, je inspirativním čtivem, ale i praktickou inspirací pro RPG. Argonantův rozbor filmové tetralogie Vetřelců, se zaměřením na vetřelce samotné, pak je ne analýzou izolovaného jevu světové kinematografie, ale rozkrytím úspěchu vetřelce jako monstra v rámci celého hororového žánru.

Možná si říkáte, že jsem mohl vypíchnout pouze ty nejzajívější články, a ostatní jen letmo zmínit, ale to jsem bohužel nemohl. Ne bohužel, díky bohu! Tohle číslo je vážně natřískané, tak už se nezdržujte narychlo psaným úvodníkem a pusťte se raději do následujících promyšlených a umně konstruovaných článků... ;-)

* * *

U dalšího čísla se na shledání těší

<em>Jakub „boubaque“ Maruš</em>
