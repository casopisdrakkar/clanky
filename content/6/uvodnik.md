---
Title: "Úvodník"
Authors: redakce
Tags: úvodník
Color: gray
Summary: Úvodní slovo
---
Rád se s vámi shledávám u dalšího výjimečného čísla Drakkaru. Proč říkám výjimečného? Pojďme se na to podívat. Říká se, že by člověk měl začínat špatnými zprávami, a tak se budeme tohoto pořekadla držet.

![](/files/Drakkar6.jpg)Tou neveselou zprávou na úvod je fakt, že dva články, které nestihly uzávěrku minulého čísla, se nestačily dostat ani do tohoto čísla, a proto musely být z Drakkaru vypuštěny nadobro. Jedná se o Dalcorovy články o Cadwallonu a barvení figurek a o Vitusův článek o zahraničních webových stránkách. Oba autoři se stali natolik časově vytíženými, že činnost Drakkaru pro ně nebyla zvladatelná. O Dalcorových důvodech vám nemohu nic prozradit, ale pokud se pohybujete v RPG komunitě, časem to jistě zjistíte sami. Nicméně, v tomto čísle naleznete jako útěchu jeden článek zaměřený na českou komerční stránku věnující se fantasy, LARPu a všemu okolo. Místo Vituse jej napsal RomiK.

A teď na veselejší notu. Jak jsem na začátku zmínil, toto číslo je významné, a to i proto, že je první v novém roce, plném, jak se všude dozvídáme, magických osmiček. V roce, do kterého jsme si všichni popřáli hodně štěstí, zdraví a úspěchů. Tímto číslem se zároveň uzavírá kruh ročního působení Drakkaru, což znamená, že za sebou máme celý dlouhý rok usilovné práce. A což nám zároveň i ukazuje, kolik roků takové práce máme ještě před sebou.

Všem našim věrným čtenářům děkuji za jejich podporu, všem, se kterými měl Drakkar spory, děkujeme za jedinečnou příležitost prověřit si své schopnosti a diplomatické dovednosti. A v neposlední řadě samozřejmě všem, kteří na Drakkaru spolupracovali či stále spolupracují, přeji hodně štěstí ve všem, co dělají a plánují dělat.

Co tedy říci na závěr? Už rok se Drakkar plaví po internetovém oceánu a po celou tu dobu ho žádná bouře nedokázala potopit (a že k tomu některé měly blízko). V naší posádce jsou stále prázdná místa, takže pokud máte zájem a chuť něco napsat, nebojte se ozvat a přidat se k nám…

Přeji příjemné chvíle strávené u čtení tohoto nového, výjimečného čísla Drakkaru.
